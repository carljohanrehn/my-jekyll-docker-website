---
layout: post
title:  "Oktoberflyttning genom luft och vatten"
date:   2022-07-09 17:04:00 +0000
categories: Den svenska södern
---

Sjön var medelpunkten i vårt småländska barndomsrike. Stränderna kände vi i minsta detalj. Den obebodda ön var ibland bebodd av en tolv års Robinson, som kommit paddlande dit på sin flotte av hopbundna tallstockar. Vi hade reda på alla bra metställen, det vill säga sådana punkter där en tålmodig väntan vid metspöt någon gång belönats med en mört eller sarv. Vi visste var vi skulle sätta ryssjorna för att i lektiden vid pingst få dem fulla av oljegula slemmiga &#8220;braxenpankor&#8221;. En och annan beskedlig abborre kunde fastna på draget, bara man rodde tillräckligt länge av och an mellan ön och sjöberget. Det fanns också stora abborrar, så gamla att det växte gräs på dem. Men här var man på gränsen till det okända, de hemligheter som sjön gömde på. Dit hörde ålen. Träskomakaren, som bodde vid sjön och förstod sig på fiske, hade sagt oss att ålen låg och sov hela vintern nerkrupen i dyn och sedan på våren vaknade upp och nappade på långrev, men bara mitt i natten. Vi hade också hört att den ibland om sommaren slingrade sig upp i ärtlanden och åt ärter i månskenet. Detta var sant, ty gubben i Rås hade sett det med egna ögon. Det underligaste var att ingen kunde döda en ål. Man måste flå den levande. Livet satt i ända tills den kom i grytan.

Så blandades skrock och riktiga iakttagelser kring ålen ännu for trettio år sedan. Vi trodde gärna på underbara ting, men om någon påstått att de ålar vi ibland håvade opp ur den lilla ålkistan vid sjöns utlopp var födda tusen mil därifrån i havets djup och mu tänkte ge sig iväg dit igen, då skulle vi nekat att tro bonom, Ingen visste det heller på den tiden. Men just då pâgick ute i Atlanten de forskningar som efter ett par årtionden skulle klarlägga ålens levnadshistoria.

Ålens vandring från sjöarna till havet är sedan äldsta tider välbekant som en ekonomiskt viktig företeelse. Uppbrottet sker på bestämd tid, när det lider mot högsommaren och hösten känner ålen oro i sitt kalla blod &mdash; en oemotståndlig maning att sätta sig i rörelse mot söder och väster genom de skumma vattenvärldarna. Genom bäckar och åar söker den sig ut i Östersjön, en allt mäktigare ström av ålar går fram efter kusterna och även på djupet, alla på väg mot söder och väster, mot Öresund och Nordsjön. Tusen försåt väntar ålen på denna resa, i strömmarna ålkistor och liknande anordningar, ut efter östkusten ryssjor &mdash; hommor &mdash; och längs Blekinges och Skånes kust de stora ålbottengarnen, som i sen tid ersatt ryssjorna här. Väldiga fångster görs, särskilt utefter kusterna, där ålen stryker förbi, men trots alla förluster går den levande strömmen alltjämt mäktig ut genom Öresund. I Västerhavet förlorar man all känning med denna krypande, krälande mångfald, den försvinner i de stora vattendjupen och blir borta för alltid. Ingen har direkt kunnat följa leden vidare. Men på en annan väg har man till slut lyckats finna målet för den långa resan och utröna vad som där sker.

Redan tidigt kände man till ålens ungar, de små halvgenomskinliga &#8220;glasålarna&#8221;, som på våren och försommaren i massor visade sig vid kusten och sökte sig opp i floderna. Eftersom de fullvuxna ålarna vandrar från sötvattnen ut i havet och ynglet alltid kom där ifrån, måste man tänka sig att leken skedde i havet. Men var? Det visade sig att alla de ålar som fångats i sötvatten var honor, vilket ytterligare bestyrkte att ålen inte kunde leka där. Var fanns hanarna? Först på 1870-talet blev den frågan besvarad. Då hittade man äntligen ute i havet en ål, som säkert påvisades vara av hankön. Fortsatta forskningar har visat att hanarna, som är mycket mindre än honorna &mdash; de blir knappt en halv meter långa &mdash; aldrig vandrar upp i sötvatten utan stannar i havet. I Östersjön går de heller inte långt upp; norr om Smålands och Ölands farvatten finner man aldrig några hanålar.

Problemet om könsfördelningen hos ålen var alltså klarlagt och den gamla föreställningen om ålen som en samkönad varelse för alltid bragt ur världen. Kunde man nu bara följa de små ungarna, glasålarna, så att säga tillbaka till ägget, så vore hela frågan löst. År 1893 gjorde två italienska forskare, Grassi och Calandruccio, en upptäckt, som i sinom tid möjliggjorde detta. På flera olika ställen i havet hade man tidigare funnit en märkvärdig liten fisk, som var nästan klart genomskinlig och ungefär så stor som bladet på en pennkniv. Den gick under namnet Leptocephalus och troddes först vara en art för sig, nära släkt med ålfamiljen. De två biologerna fångade i Messinasundet ett antal sådana fiskar och placerade dem i akvarier. Där skedde något ganska oväntat &mdash; den ena efter den andra av de små fiskarna förvandlades steg för steg och antog till sist formen av en glasål. Ålens ungdomsstadium var därmed uppenbarat.

Det gällde nu att söka utröna varifrån dessa ållarver kommit eller med andra ord var ålen hade sina lekplatser. I Medelhavet, där larverna på sina ställen förekommer i stora massor, sökte man länge förgäves. År 1904 fann den danske havsforskaren Johannes Schmidt för första gången en ållarv i Atlanten, väster om Färöarna. Schmidt inriktade sig i fortsättningen med stor energi och skicklighet på det fängslande ålproblemet. Under en hel rad expeditioner på Atlanten fann Schmidt flera tusen ållarver. Han mätte deras storlek, förde in alla fyndplatserna på en karta och kunde därvid konstatera att antalet fynd ökades och larvernas storlek minskades ju längre man kom mot sydväst, i riktning mot havet mellan Azorerna och Västindien De allra minsta larverna, på tio millimeters längd och därunder, fanns blott inom det vattenområde som kallas Sargassohavet och är berömt for de massor av tång, Sargassum, som här flyter omkring i vattenytan. Här i Sargassohavet, som omfattar de djupaste delarna av Nordatlanten, måste ålen sålunda ha sin lekplats. Eftersom man aldrig funnit några lekande eller utlekta ålar och heller aldrig någon rom, är det troligt att leken försiggår djupt nere i vattnet och att ålen sedan dör och förintas i detta vattendjup,

Den gamla frågan var älen leker var således besvarad. Men det finns andra gåtor att tyda i denna sällsamma historia.

I samma del av Atlanten leker också den ål som går upp i Västindiens och östra Nordamerikas sötvatten. En ny teori vill göra troligt att det endast är denna amerikanska ål som kommer till lek på Sargassohavets djup. Det skulle betyda att Europas och Amerikas ål är av en och samma art, att våra egna ålar aldrig når fram och att den amerikanska ålen ensam måste stå för släktets fortvaro också i vår egen del av världen. Men dessa två sorters ål anses av flertalet forskare vara väl artskilda, och det finns mycket annat som tycks förvandla den nya teorin till en förhastad tankelek. Ett säkert svar har ännu inte givits.

Man har funnit att de massor av ålungar som till sist skall uppnå våra egna floder och sjöar tar Golfströmmen till hjälp på sin resa; med dess ljumma flöden driver de från Sargassohavet mot öster och nordost, mot Medelhavet och Västeuropas kuster. Man har också kunnat räkna ut att den resan tar dem tre år. Men Golfströmmen ger inte hela förklaringen till det underbara faktum att ålungarna färdas från sin födelseplats djupt i ett sydligt hav till fredliga sjöar och floder långt inne i Europas länder. Och var finns förklaringen till att de vuxna ålarna söker sig tillbaka mot Sargassohavet? Även om de inte kommer fram &mdash; vad är det som orsakar dessa svindlande resor? I själva anlaget, i släktets minne det omedvetna arv, som brukar benämnas instinkt, måste finnas något som vägleder. Detta under är varken större eller mindre än det underverket att en nyss flygvuxen fågelunge utan vägvisare kan hitta vägen från sin födelseplats på norra halvklotet till sitt vinterkvarter på det södra. Varje nytt problem, som vi bemästrar, väcker nya frågor. Så rikt, så outtömligt är livet på vår jord.

När ålungarna efter tre års resa med Golfströmmen når fram till vår svenska kust, är deras förvandling till glasålar fullbordad; den sker i tredje året på färden upp mot Nordsjön. Det är som sagt på våren och försommaren man finner glasålarna i de grunda kustvattnen och på väg upp genom älvar och åar; låt oss komma ihåg att det endast är de honliga ungarna som går upp i sötvattnen, medan hanarna stannar i havet.

För att underlätta de små honålarnas vandring bygger man nu för tiden s. k. ålledare eller fiskvägar vid vattenfall och kraftstationer, som annars kan sätta stopp för deras framkomst. Trollhättefallen t. ex. är oöverstigliga; före tillkomsten av Trollhätte kanal fanns det ingen ål i Vänern. Ålungarna har emellertid en otrolig förmåga att ta sig fram genom den minsta rännil. Till och med ett dräneringsrör kan öppna vägen för dem, det ar nästan sant som man sade förr i världen att ålynglet går fram överallt där det bara finns dagg i gräset.

Vid Trollhättan, där ålungarna samlas under sina försök att äntra fallen, har staten anlagt en uppsamlingsstation för ynglet. Där upptas varje säsong betydliga massor &mdash; härom året nära 1.900 kilo, vilket beräknades utgöra ungefär 126.000 ålungar. Av dessa transporterades hälften förbi fallen och utsläpptes i Vänern och dess tillflöden, den andra hälften fördelades i en mängd mindre poster, som skickades ut till olika ställen i landet, där fiskeriintresserade personer beställt &#8220;sättål&#8221; för inplantering. Uppvandringen vid Trollhättan sker huvudsakligen under tiden 18 juni till 2 juli.

I våra sjöar och åar lever honålen som den glupska rovfisk och asätare vi så väl känner till; småfisk, som står och sover på natten, kräftor som håller på att ömsa skal, döda fiskar, maskar och andra smådjur, allt åtkomligt slukas med frisk aptit. Tillväxten är också tämligen snabb. De små fjäll, som sitter inneslutna i åhlens slemmiga hud, bär liksom andra fiskars fjäll tydliga årsringar, och på dem har man kunnat avläsa ålens ålder. Det har visat sig att ålhonorna i regel stannar i sött vatten mellan sex och nio år; på denna tid växer de från en eller ett par decimeter till omkring en meter i längd. Vikten mångdubblas och kan slutligen gå över ett par kilo.

Under tillväxtåren är ålen gulgrön och &#8220;blöt&#8221;, som det heter, d. v. s. mjuk och lös i hullet; det är grönålen, gulålen eller gräsålen, som nappar på krokbete. När sedan uppbrottstiden kommer, har ålen ätit sig mätt för livet, ty när vandringen väl påbörjats upphör den &mdash; åtminstone i regel &mdash; att äta och färdas tusen mil på fastande mage. Återigen ett häpnadsväckande drag i denna sällsamma levnadshistoria! I samband med uppbrottet inträder också vissa förändringar i ålens yttre: munnen förminskas, bröstfenorna växer ut, ögonen förstoras för att göra tjänst i djupvattnet, kroppen blir fast i hullet, svart ovantill och silvervit inunder &mdash; grönålen har förvandlats till blankål eller, som den också kallas, drivål, vandringsål.

På högsommaren är den stora ålvandringen redan i full gång, ett underligt ödesbestämt tåg. Hur pass snabbt det går fram har man fått veta genom att märka blankål som längre fram åter fångats. Flera hundra ålar försågs med var sin lilla nummerlapp av silver, som sattes fast i huden, och fick så fortsätta vandringen. Efter ganska kort tid hamnade den ena efter den andra i ålfiskarnas garn hundratals kilometer från märkningsstället. En finsk ål hade hunnit 2.000 kilometer då den efter fem månader återigen gick i ryssjan. Den hade alltså tillryggalagt i genomsnitt 13 km per dygn. Den snabbaste ålen, som togs på nytt efter 20 dygn, hade färdats 36 km per dygn, fågelvägen räknat, och ändå torde vandringen endast fortgå nattetid, i mörkret. Med en sådan hastighet hela vägen skulle denna ål ha nått Sargassohavet på ett år. Andra återfynd har dock visat att färden ibland går långsamt; en ål, märkt i Östersjön, fångades påföljande år endast 675 km från märkningsplatsen. Den hade då minskat 20 procent i vikt. Av de märkta ålarna har i ett par fall ända till en tredjedel infångats på nytt, men efter en annan utsläppning bara en av tusen. Hur pass svåra förluster fisket orsakar i det stora vandringståget är inte gott att veta och &mdash; som sagt &mdash; det är möjligt att ingen kommer fram. Från de finska åmynningarna söker sig ålhonorna genom Östersjön till våra kuster och förenar sig här med sina svenska systrar på färden nedåt. I de södra kustvattnen sluter sig hanarna till bröllopsföljet. Skånska ålfiskare säger sig ha sett att de samlas i täta stim bland tången och inväntar honorna: de står rätt upp och ned i vattnet, tätt intill varandra som stråna i en kärve. Så mycket är säkert att hanar och honor gör sällskap utefter sydkusten och ut genom Öresund.

Från Skånes sydkust går ålströmmen rätt genom sundet mot danska sidan och böjer sedan av efter Själlandskusten norrut. Därav kommer det sig att ingen blankål passerar längs den svenska Öresundsstranden från Falsterbo norrut. Först vid Landskrona, där sundet blir trängre, får den svenska stranden på nytt känning med ålströmmen: namnet Ålabodarna på ett av de små fiskelägena här anger också detta gynnsamma faktum. Sedan rundar ålen Själland och därmed blir det tvärt slut med drivålfisket igen vad skånekusten beträffar.

Utefter Skånes sydkust, från Sandhammaren till Falsterbo udde, rustas det på högsommaren med de hundratals ålbottengarnen. Det gäller att ha donen i ordning när blankålen kommer. Hela timmar igenom hör man i lugna dagar ett regelbundet dunkande ljud från havet. Det är pålningen för bottengarnen som pågår därute i det grunda strandvattnet. För att få garnen utspända och i rätt läge måste man staga dem med tågvirke mellan dubbla rader av pålar. Dessa pålar hamras ner i bottnen med hjälp av en &#8220;haje&#8221;, ett par sammanbyggda båtar med en motordriven fallhammare emellan. Arbetet är inte lätt. Det behövs 6-700 rapp för att få ner en påle. Ligger det en sten i vägen nere i bottnen, kan pålen splitsas opp så att den ser ut som en pensel. Det hjälper inte ens att den är järnbeslagen. Pålningen kan endast ske när vattnet är smult: man får börja i tid och passa dagarna. Allt måste vara klart till de månlösa nätterna i augusti, det första ålmörkret. Ålen går inte i redskapen, när det är månljust; fisket lönar sig bara i de tre höstmörkren, d. v. s. kring nymåne i augusti, september och oktober. Därefter måste pålarna tas opp för isens skull, och allt får göras om igen påföljande sommar.

Hela sydkusten väntar på det stora ålfisket. Jag såg det en gång vid Falsterbonäset i septembermörkret, den bästa åltiden. Själva skådeplatsen är egentligen ett helt kapitel för sig. Låt mig först berätta något om detta yttersta hörn av Sverige.

På sin flacka sandrevel, formad av strömmar och vindar till en vågryttare mellan sundet och Östersjön, ligger de två syskonstäderna Skanör och Falsterbo med fyren längst ute mot det farliga revet, de vida ängarna mot Öresund och den berömda &#8220;ljungen&#8221; i öster. Denna öppna ljunghed blir ett stycke västeuropeisk natur. Den har mycket som påminner om den jylländska heden. Det är samma fuktmättade atlantiska luft. Den jylländska heden har rikare nederbörd än heden på Falsterbonäset, som hör till vårt lands mest regnfattiga områden, men regnet ersättes här av dimma och daggfall. Likheten i jordmån och klimat betingar släktskapen i fråga om markers växtlighet. Det atlantiska kynnet avspeglas i floran, som innehåller en rad västeuropeiska element. Till dem hör klockljungen, Erica tetralix, bruntåteln, Deschampsia setacea, ett oansenligt gräs med trådfina blad, som växer i de våta höljorna, och vidare brunagen, Rhynchospora fusca, vars gulgröna färg behärskar sänkorna mellan de ljungmörka dynbanden. Det är detta förekomstsätt i slutna mattor som är ett västligt drag: brunagen finns också i våra högmossar men växer där mer enstaka mellan ljungtuvorna.

Från Sundet i norr till Östersjön i söder går tvärs igenom ljungen en ränna av kärr och sankmark. Det är vad som återstår av Amman eller Ammerännan, som en gång i tiden var ett öppet sund, där vattnet strömmade av och an. Den nuvarande halvön med Skanör och Falsterbo har alltså varit en ö. Där vägen tidigare gick fram över Ammerännan finns än idag resterna av en stensättning på det gamla vadstället. Den vägen for Linné när han på sin skånska resa skulle ta sig ut till Skanör och Falsterbo. Det kan tyckas egendomligt att han ingenting har att säga om ljungen. Men på den tiden fanns det ljungmarker över nog i Sydsverige, och Skanörs ljung föreföll väl inte så märkvärdig som i våra dagar. Linnés öga sökte sådant som kunde bli fäderneslandet till förkovran; i Skanör gläder han sig åt den frodiga fänkålen och hoppas att vi genom inhemsk odling måtte bli självförsörjande i fråga om denna förträffliga brödkrydda.

På Linnés tid var ljungen dubbelt större än i nutiden. Där nu ljungskogens gnetiga tallar nödtorftigt skyler villornas stilförvirring låg heden öppen och ödslig från kust till kust. Det var 1800-talets planteringsiver som gick ut över ljungen. Man ansåg det vara en stor fosterländsk gärning att plantera träd på kala marker. Så tillkom de fula, risiga skogar av bergtall och andra utländska barrträd som nu breder ut sig över ljunghedarna i Västsverige och som i Danmark till stor del utplånat den jylländska heden. Stora områden av detta hedlandskap har emellertid genom uppodling förvandlats till nya bygder: den som färdas genom Jylland förstår och erkänner gärna att odlingsarbetet på den forna hedens grund är en stor nationell gärning. Här har vårt grannfolk i söder utfört bragden att inom Danmarks gräns erövra Slesvig åter. Men skogsplanteringen på hedarna har varit ett mindre lyckligt företag, och det torde nu stå klart för danskt medvetande att man här till stor del har gjort en överloppsgärning.

På Skanörs ljung borde den ledsamma ljungskogen, som med möda och kostnad har tvingats ur marken, sannerligen vara nog. Men sorgligt att säga har man fortsatt verket på den del av ljungen som ligger norr om landsvägen. När trädplantorna här vuxit sig stora, är den landskapsbild en gång för alla sprängd och fördärvad, som av ålder givit sin storhet åt detta näs och den säregna avgränsningen åt de två små städerna längst ute på revlarna mot havet.

Men ännu ligger ljungen öppen framför en, när man färdas över näset. Ännu ser man från vägen Sundets blå strimma i norr och Östersjön i söder, och ännu är heden stor och fri nog för att tranorna, de skygga jättefåglarna, skall våga ett försök att fälla och rasta där på sin flyttning.

Ljungen är av gammalt en viktig rastplats för flyttfåglarna på deras höstresa mot söder. De kommer dragande ner över landet, ser havets tomma rundel i söder och ljungen under sig som en yttersta fästepunkt. Här är tryggt i öppenheten, som avslöjar alla försåt, här finns mat i överflöd utmed de grunda stränderna &mdash; det är lockande att stanna, vila och invänta god vind för resan över havet.

Redan fram på sommaren kommer de första rovfåglarna, vråkar, tornfalkar, sparvhökar, någon kärrhök. Men detta är endast förtrupper till de väldiga härskarorna. Hösten är den stora tiden på Falsterbonäset med betydelsefulla och märkliga händelser i luft och vatten &mdash; den stora fågelflyttningen genom rymden och ålens vandring ut mot Atlantens djup. De hundratals människor, som befolkar detta hörn av Sverige under några sommarveckor i solens och sandens och de salta badens tecken, får ingenting se av allt detta. Sommaren utvecklar sitt lätta fjärilsliv på näset; det lyser av grella färger på den vita plagen och klingar i gator och villaträdgårdar av glada, främmande röster. Men första aningen av höst i luften jagar bort fjärilarna. Med ens är sandstranden tom, de brokiga färgerna slocknade, villor och hotell avfolkade och tillstängda. I gatorna skorrar det sydskånska målet återigen oblandat och stillsamt från små grupper av karlar och fruntimmer, som diskuterar dagens angelägenheter. Den lilla världen härute har återvänt till sin långa vardag efter sommarmänniskornas korta gästbesök. Man är sig själv igen. Hela landskapet är förändrat, himmel, hav och mark. Färgerna har kallnat och hårdnat.

En av de sista septemberdagarna tog jag morgontåget från Malmö ner mot Falsterbo. Dimman låg tjock och vit över slätten och begränsade synkretsen. Betornas saftigt gröna fyrkanter, de grågula stubbåkrarna, de svarta nysådda fälten, allt sögs in i rörligt bolmande vitt. Rovfågelvingar viftade här och där i dimman och försvann strax igen &mdash; det var sparvhökar och falkar på väg ner mot ljungen och havet och södern.

I dimman ligger ljungen ödslig, oändlig, flockigt gråröd, ännu mäktigare, ännu mer eggande för fantasien än i dagens nyktra ljus. Klockan tolv sker en ändring i vädret &mdash; helt plötsligt rullar dimman bort i nordvästlig riktning, formligen rullar ihop sig till en vit bank, som hastigt sjunker undan. Himlen är blå. En brittsommardag strålar över ljungen. Solskenet steker som i juli. Detta är sommarens farväl till Sverige. Och över Falsterbonäset, flyttfåglarnas Kap Farväl, skrider det höga tåget. I glesa, aldrig sinande led kommer rovfåglarna under himmelen, ormvråkar, tornfalkar, en och annan pilgrimsfalk, små snabba sparvhökar. De följer den stora flyttfågelvägen åt sydväst.

Det susar till i luften över mig, en flock av skogsduvor, säkert ett hundratal, kommer flygande ut över ljungen. Flocken håller väl ihop i en rundad klunga, nu stiger den i höjden över Falsterbo fyr och försvinner in i solen. I nästa ögonblick kommer en ny flock av skogsduvor, flera gånger så stor, kanske ett halvt tusental fåglar. Tätt hopsluten på samma sitt som den förra ilar den väldiga skaran bort mot sydväst. Den liknar till sist ett silverfärgat moln, som sakta smälter in i horisonten ljus.

Förr talade man om miljoner vildduvor över ljungen. Säkert är att den lilla vackra skogsduvan eller blå duvan, som den också kallas, har minskat mycket i antal på senare tider. Det hör till hennes väsen att flytta i väldiga skaror, inte i mindre flockar som ringduvan, och någon enda gång kan Falsterbonäset ännu skänka en sådan syn, som låter oss ana hur det såg ut härnere i forntiden, då naturens puls slog med kraftigare slag än i våra dagar.

Nya och åter nya ormvråkar kommer cirklande högt i det blå, ibland i glesa förband på tio, femton fåglar. Ute över havet blir flykten annorlunda, kretsandet upphör, fågel efter fågel tar rättning i färdens huvudlinje, seglar rakt fram, slår några vingslag och seglar igen. Detta är sträckflykten, som skall bära dem över havet.

En sådan vacker flyttningsdag som denna, med klar himmel och lagom vind, passerar åtskilliga hundra ormvråkar över ljungen. Under hela sträcktiden, från slutet av augusti, genom september och oktober, blir det många tusental. Nu får de flyga i fred över näset, men förr i världen sköt man dem massvis i missriktat jaktvårdsnit. Det finns uppgifter om att man kunde fälla ett par hundra på en enda dag.

Dagen går och solen skrider över Östersjön, över fyren och ner mot sundet i väster. Vid sextiden är det redan aftonskumt över ljungen, och de små tornfalkarna står fladdrande i luften på spaning efter sorkar och möss. Man ser så väl på falken när han upptäckt något på marken &mdash; han åker ner ett stycke, hejdar sig, flaxar ett tag och skjuter plötsligt med sammanlagda vingar ner i gräset. När han blir synlig igen, flygande lågt över tuvorna, bär han ett mörkt föremål mellan de nedåtsträckta klorna.

Skanör ligger tyst och stilla, så som alla kvällar hela det långa året igenom utom under ett par korta sommarmånader.

Var ort har sin stund på dagen eller natten, då den mer än eljest  uppenbarar sin karaktär. Kvällen är Skanörs stund, när skymningen faller över den lilla staden, över de tysta gatorna, de låga vita husen och alla de ljuvliga örtagårdarna. Blomdoften blandar sig med tånglukten från stranden, denna underliga eggande odör, som tillhör havets landskap. På sin trappsten sitter en gammal lots, som gått i land för alltid. Det är som kvällarnas kväll efter livets långa dag. Skanörs dag är ett minne genom sju hundra år. Det hör ihop med havet som gav sill i sagolikt överflöd och lockade människorna hitut på den öde flygsandskusten till arbete och byggenskap för att snart draga undan sina rikedomar och lämna Skanör åt en lång afton.

Just nu lever staden upp ett tag. Ålen har kommit. Sillen går till, om inte som fordom så dock till god förtjänst. Det gäller att ligga i medan tid är.

Klockan är halv tolv på natten. Vid hamnen i Skanör lyser några lyktor. Inseglingsfyren klipper. Ute i Sundets mörker glimmar en rad lanternor som ett pärlband från Falsterbo fyr ända uppåt Klagshamn. Det är sillbåtarna som driver därute vid sina garn. De gick ut vid femtiden på eftermiddagen.

&mdash; När kan man vänta dem i hamn?

&mdash; Det beror sej på hur sillen springer, blir svaret &mdash; det vill säga hur stimmen går. Kanske om en timme, kanske framåt morgonen.

Det blir lång väntan. I Skanör släcks ljusen, till och med gatubelysningen. Staden sover. Allt liv är samlat i hamnen och i fiskebåtarna därute.

Äntligen, vid halv tretiden, hörs en motor sätta igång, en annan faller in, ojämnt i takten, och de sju lanternor som markerar Skanörs insats i sillfisket sätter sig i rörelse åt norr, mot hamnen. Ur mörkret skjuter en vit stäv in mellan hamnarmarna, man ropar och får svar vid kajen, och snart ligger första sillbåten förtöjd. En &#8220;rullebör&#8221;, en skottkärra, står redan färdig med ett tråg för garnen.

Två stadiga fiskarfruar fattar posto vid relingen mitt emot varandra, och två karlar, också mitt emot varandra, vid rullebören. Mellan dessa två par vandrar garnen så ur båtens innandöme upp i tråget. Båtens lanterna belyser arbetet. Bakgrunden är svarta natten. Sillen glimmar tätt i garnets maskor. Kvinnorna plockar med vana, snabba rörelser, männen reder ut garnet och lägger upp det i en bunt på det flata tråget. Sill, sill i hundraden och äter hundraden befrias ur maskorna, medan garn efter garn löper upp ur båten. Sillådorna, var och en på 25 kilo, fylls i rask följd. Här blev det 700 kilo i natt, en god medelfångst. När det dagas över hamnen, rullar redan lastbilar med hela berg av sillådor på Skånes vägar inåt landet.

I gryningen händer också något annat: från gårdar och lägen hela sydkusten utefter samlas nu hundratals fiskelag för att vittja ålbottengarnen. Bara på den korta sträckan mellan Trelleborg och Falsterbo udde fiskar tjugo lag med åtminstone sex garn på varje. Ett sådant bottengarn är en vidlyftig anläggning. Först är det 18 par pålar med tio meter mellan varje par för långra'n, den väldiga ledarmen, som alltså är 180 meter lång och vanligen går ut från själva stranden. Den leder in i en förgård med öppning på östsidan, eftersom all ålen kommer från öster. Förgården leder in i huvudet, ett fyrkantigt rum med garn i bottnen, och huvudet i sin tur mynnar i själva homman eller rusan som den kallas här.

Detta är _ett_ garn. Bredvid huvudet på första garnet börjar nästa garn med sin långrad mellan 18 par pålar, och så vidare utåt. Ibland har man ända till sju garn placerade på detta sätt i en sträcka. Vid ålfisket närmast öster om Falserbo udde är det tre garn i sträckan och två sådana sträckor, vilket gör sex rusor att rykta, d. v. s. vittja. Fiskelaget räknar tre man.

Där ljungen går ut mot Östersjön och slutar med en vit sandstrand ligger sjöboden mellan dynerna. Den är full av allt sådant som hör till det stora ålfisket, apparatur för pålningen, tågvirke med mera. Där utanför ligger draggar och en nytjärad ålsump, en stor strykjärnsformig behållare av trä med väggarna genomborrade av hundratals hål, så trånga att inte minsta blankål kan slinka ut. Där finns också upplagsplatsen för pålarna, som nu står i sjön. Det hela är en välförsedd depå, trivsam och tjärdoftande.

Ett hundratal meter från land löper ett undervattensrev som en hamnarm, markerad av vita brottsjöar, och i den naturliga hamnen där innanför ligger fiskesnipan förtöjd. Där är tryggt i alla väder. Tusen meter rätt ut till sjöss står bottengarnen mellan sina pålrader på 16 till 18 fots vatten.

Det var sydlig vind i natt &mdash; ålavind &mdash; och nu gäller det. Morgonen är klar och vacker. Vi går ut med en jolle och bordar sipan. Motorn är snart i gång, och över en svacka i reveln sticker TG 63 till havs mot en kylig bris och gröna välvande sjöar.

Vi följer pålraden utåt, passerar förgården och huvudet, som är stagade åt alla håll med tågvirke, och manövrerar os fram till rusan. Det fordrar utomordentlig skicklighet att i sjöhävningen passa pålar och rep och få snipan fram till den punkt där rusan kan lyftas ur vattnet. Allt går fint, första man i laget har säkert tag i änden på rusan, håller den in över relingen och öppnar struten. En ström av hala, blanka ålar väller ner i båten, blandade med skrubbor, piggvarar, näbbgäddor, torskar, en ulk och en gröt av ametistfärgade maneter. Det lyser av underliga färger och former ur havets värld, plötsligt bragta i ljuset, det krälar och spritter överallt i båten, jag känner hur ålarna glider kring benen på mig, medan de söker sig baklänges och trevar med stjärten efter en springa, ett hål, en möjlighet att slippa ut och fortsatta den avbrutna långresan. Hela rader av ålstjärtar tränger sig in som knivblad under spanten &mdash; det sägs att dessa märkvärdiga fiskar har en muskelkraft så våldsam att de nästan tvingar isär bord och spant.

Förmannen binder ihop den tömda rusan igen, låter den gå i sjön och dirigerar båten till nästa rusa, medan kamraterna sorterar den brokiga fångsten och ger tillbaka åt haver allt utom ålen och de skrubbor och torskar som håller måttet.

Så går färden från rusa till rusa i det gröna svallet, tills alla sex är ryktade och båten halvfull av härlig, krälande, mörk blankål. Det blev god fångst idag, ett par hundra kilo. Oftast blir det bara några tiotal, men möjligheterna är stora &mdash; det kan bli femhundra, ja tusen kilo på en enda natt. När ålen till sist får gå i sumpen, som ligger förtöjd innanför sandreveln, blixtrar solen redan över den vita stranden, en ny brittsommardag strålar över Falsterbonäset och de första vråkarna skruvar sig ut över havet.

