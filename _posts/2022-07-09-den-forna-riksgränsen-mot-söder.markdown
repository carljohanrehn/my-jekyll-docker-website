---
layout: post
title:  "Den forna riksgränsen mot söder"
date:   2022-07-09 17:04:00 +0000
categories: Den svenska södern
---

Det gamla Danmark var ett strand- och vattenrike. Vattnet, havet gav den lättaste samfärdseln. Öresund var en vattenväg som band ihop i stället för att skilja. Danmark var i Norden ett motstycke till de hellenska örikena i Medelhavet och Öresund ett Hellesponten mellan nordliga hav.

Något liknande kan sägas om det gamla sveariket. Där var det Mälarhavet och dess mångförgrenade vattenleder som tidigast knöt samman stränder och bygder till ett maktområde, medan oländig, obebodd skog var en naturlig gräns mot Götaland. Över Kolmården tog svearna det avgörande steget på sin väg mot en allsvensk statsbildning. Detta rike, medeltidens Sverige, var i norr, väster och söder begränsat av tomma ödemarker. Det var en naturgiven realitet att Bohuslän tillhörde Norge och att Halland, Skåne och Blekinge var delar i det danska vattenriket. Enligt minsta motståndets lag växte den unga stormakten Sverige i sitt första skede ut till ett strandvälde, en hundramila strandremsa runt tre fjärdedelar av Östersjön, medan landgränserna i väster och söder ännu var goda försvarslinjer för både dansk och svensk.

Ödelandet skilde folk och riken. Det kallades marken, vilket just betyder gränstrakten, ingen mans land. Vid mitten av 1000-talet satte man ut de första gränsstenarna, summa sex stycken, följdriktigt nog i den värsta tassemarken. En verklig gränslinje fixerades först när bebyggelsen från svensk och dansk sida mot medeltidens slut trängde in i denna mark; på kartan ser man tydligt nog att gränsen rundar ut kring de yttersta byarna, än på Smålands-, än på Skånesidan. Förbindelser knöts över gränsen; mellan socknar och gårdar på ömse sidor rådde en bondefred, som i krigstid gång efter annan förryckte och förvirrade krigsherrarnas planer. Det var början till en uppluckring av den gamla naturgränsen.

Från skolåren minns jag en väggkarta som livligt tilltalade pojksinnet. Det var Gustav Adolfs Sverige som i festligt gult, den riktiga svenska flaggfärgen, omslöt ett blått innanhav, medan Danmark i gräsgrönt bildade en prydlig grupp av öar och stränder hopslutna kring Östersjöns utlopp. Vår gamle lärare, vänlig men torr som historieboken själv, gav oss aldrig någon förklaring till detta egendomliga mönster. Vi skulle annars för en gångs skull ha lyssnat till hans ord för att sedan få dem belysta och bekräftade av nästa karta i raden, från 1721, där den svenskgula färgen hade trängt ut till vår halvös sydliga kuster men förlorat sitt grepp om Östersjön. Vi skulle ha insett att denna förändring hängde ihop med något väsentligt: de naturliga gränsernas förskjutning från landbacken till havet.

I sin fängslande bok &#8220;När Skåne blev svenskt&#8221; skärskådar Alf Åberg med hälsosam kritik begreppet naturliga gränser. Talet om sådana gränser har alltför ofta fått rättfärdiga brutala överfall och erövringar. Vad Karl Gustav avsåg gick i stil med det gamla mönstret; det var som Åberg påpekar en utbyggnad av det svenska östersjöväldet. Genom att behärska Östersjöns inlopp skulle hans rike bli härskare över det baltiska havet.

Att Danmark med Skåne förlorade en av rikets kärnprovinser, icke minst i andlig mening, förbjuder oss att tala om en kulturellt berättigad erövring. Men handelspolitiskt och strategiskt låg saken till på ett annat sätt. Hushållning och samfärdsel både i fred och krig hade med tiden tämligen verksamt korsat över den gamla riksgränsen, när Karl Gustav erövrade de tre sydliga landskapen. Hans vidunderliga bedrift, tåget över Bälten, bekräftar på ett slående sätt den förskjutning av naturgränser och med dem försvarslinjer som var tidens verk: en ovanlig vinterköld förvandlade vatten till land och öppnade vägen till Danmarks huvudstad.

Vattnet har ju sedan i det längsta bevarat sin strategiska betydelse och därmed sin rang av naturlig gräns; det var Engelska kanalen och Englands flotta som spärrade vägen för Hitler. Nu litar vi till intet, varken land eller vatten.

De forna handelsstråken och härvägarna &mdash; Nissastigen, Lagastigen, vägen till Värend o. s. v. &mdash; har förvandlats till bilvägar, men ännu i motorernas tidevarv är den breda bården av mörk obygd en minnes bild i verkligheten. Den finns där mot väster och söder så gott som utan avbrott på de sextio, sjuttio milen genom inland: mot Bohuslän och Halland lika väl som mot Skåne och Blekinge. Det är ödeskog och mossar, kärr och svarta dyhålor, blockstäder byggda av inlandsisen &mdash; allt vad Sydsverige har vildast och mest avvisande.

Tiotusentals människor far dagligen tvärs över den forna riksgränsen. Varför inte en gång söka följa den på längden? Det borde ge perspektiv i rum och tid. Med sådana föresatser reste vi denna sista vår en majmorgon från Markaryd ner mot sydväst.

Vi var på väg till Knäred och råkade ganska självfallet in på den nya fina autostrada som går söder om Lagan. Det har sina sidor att i terrängen hitta de gamla vägarna, de behagligt slingrande leder som nu antingen växer igen eller har förvandlats till beskedliga bygdevägar. Nå, vi fick vända och hittade äntligen den gamla rätta vägen, den som går norr om Lagan över Ulvsbäck och Sjöared.

Trakten i stort, Markaryds och Knäreds socknar, är en viktig skärningspunkt; här övertväras marken, den gamla gränsskogen, av Lagastigen som i sin ursprungliga sträckning utmed älven till Laholm genom tusen år var färdväg nummer ett mellan de nordiska rikena och än i denna dag är vår stora väg till kontinenten &mdash; Europaväg 4 &mdash; även om slutpunkten numera är Hälsingborg i stället för Laholm.

Ulvsbäck, som är prästgård i Markaryds socken, ligger högt och vackert på en udde omfluten av Lagan, som här plötsligt kröker av i västlig riktning mot Halland och havet. Under det kritiska århundrade som föregick freden i Roskilde fick Ulvsbäck vid en rad gränsmöten tjäna som förläggningsplats åt de svenska underhandlarna. Och nu reste vi från Ulvsbäck samma väg som dessa svenska delegater &mdash; den urgamla Lagastigen mot gränsen. Vägen har kvar sin åldriga stämning; det är mjuka krökar genom skog, idel skog av tall och gran. Men ett uppmärksamt öga återfinner under träden flikar av den brunröda ljungmatta som i de forna, blodiga seklen låg utbredd milsvitt över dessa marker. Det var Sunnerbo ryar, där Åsa gåsapiga och lille Mats ännu i vår egen barndom traskade på sagans svenska grund.

Hela trakten är omskapad. Lagan, den stora floden, är i nutiden förvandlad till en rad av långa sjöar med kraftstationer emellan &mdash; vida tennblanka vattenytor i stället för en krökande och forsande älv. Men naturen läker och fyller ut. En ny strandlinje har vuxit fram. Starr och säv har slutit det mjuka förbund mellan land och vatten som hör naturen till. Viggänder vilar parvis därute. Nu är det tid för äggläggningen &mdash; kärlekstid, majvår. Björkarna står med ljusgröna slöjor.

Och så hejdar oss en liten anspråkslös gul skylt med ordet _Länsgräns_. Det forna landamäret är idag en fredlig bygdegräns utan annan praktisk betydelse än att den skiljer Kronobergs och Hallands län. Men på denna punkt står intill vägen, mellan gärden och hagmarker en minnessten av granit med svensk och dansk text. Där läser vi de värdigt vemodiga orden: &#8220;Tyst taler dansk Tunge paa Bautastenen om Graensestriden og Grandefreden.&#8221; Stolthet och ödmjukhet ger sanning åt varandra.

Stenen påminner om freden i Knäred år 1613, då Axel Oxenstierna och den danske kanslern Christian Friis i spetsen för var sin grupp av delegater slöt den överenskommelse som bara gav ett kort andrum i en lång brödrastrid. Det skedde vid närmaste gård på den danska sidan, Sjöared, som då var en viktig gästgivaregård intill Lagastigen. Denna fredskonferens var det sista av de många gränsmöten som genom mer än tre hundra år har avhållits i Knäred. Det första var ett sammanträffande år 1304 mellan Erik Menved, kung av Danmark, och vår egen kung Birger, son till Magnus Ladulås. Knäred är sannerligen rätt plats i geografien för en erinran om folkfejd genom sekler, fredsslut och fredsbrott igen. Här inser man det hårt ödesbundna, det historiskt ofrånkomliga i denna kamp.

Det äldsta minnesmärket vid gränsen är en liten sten med stora, oregelbundna, djupt inhuggna men svårlästa bokstavstecken. Det vore intressant att få veta vad den stenen förmäler. Alldeles säkert fanns den på sin plats här vid Lagastigen innan Halland blev svenskt. Denna punkt på en urgammal färdled mellan götalandskapen och Danmark måste väl vara en av de första som blev markerade i terrängen. Man är frestad att våga en gissning: är detta ett av de gränsmärken mellan Småland och Halland &mdash; 101 till antalet som finns upptagna i Konung Valdemars jordebok från 1200-talet? Eller står vi rent av här inför en av de fem uräldsta gränsstenar som sattes ut på 1000-talet?

Den lilla stenen står nästan obeaktad, nersjunken i mull och gräs, halvt dold i vårens flor av knoppande hägg. Lövsångaren nynnar i björkarna. Man kommer ihåg Bo Bergmans ord: &#8220;Livet går vidare bara. Ängarnas blomsterkorg fylls och töms...&#8221; Människan ensam minns det gångna.

Från Lagastigen mellan Sjöared och Markaryd tog vi en smal bygdeväg över ån åt söder. Den förde oss genast upp i &#8220;åvävla&#8221;, som det heter i Småland, det vill säga en oländig avkrok, skog, myr och stenskravel kring enstaka små gårdar. Här är man djupast inne i marken, den forna gränsskogen, och här finns den punkt, där Halland, Småland och Skåne stöter ihop. Den punkten är en vik av Storsjön, ett verkligt ödemarksvatten. Från stranden, kantad av blommande och doftande pors, såg vi inte en enda människoboning, bara skog och ris kring en tom vattenyta.

Vid Storsjön märkte vi genast en svårighet för den som vill följa Sveriges forna gräns mot söder: det finns inga förbindelser utmed gränsen, man får resa i sicksack &mdash; än är man i Småland, än i Skåne eller Blekinge. De tjugo milen från Knäred till Brömsebro blir i praktiken mer än dubbelt så många. Orsaken är lätt att begripa: alla större vägar strålar in mot Götaland eller omvänt &mdash; ut mot de forna danska landskapen. Men den besvärligheten är i verkligheten en för del. Det blir att följa bygdevägar, ofta de minsta, där i regel ingen turist hittar fram. Och just detta gör färden levande, ger det sammanhang med skog och bygd som fattas på de stora stråken. De små bygdevägarna hör ihop med vårt bondelandskap, det fina mönstret av by och gård, inägor och utägor. Storvägarna korsar över alltsammans; detta gäller de hypermoderna motorvägarna i minst lika hög grad som järnvägarna. Där man reser med hög fart &mdash; med alla de andras fart &mdash; är det svårt, ibland omöjligt att stanna där man önskar. Och resa med utbyte, det är att stanna.

De första milen i östlig huvudriktning gav exempel på allt detta. Från Storsjön följde vi en liten fin och mjukt buktande grusväg, nätt och jämnt bilmöjlig, förbi enstaka gårdar i stor enslighet &mdash; hör namnen: Örnalt, Tranetorp, Trottatorp, Trulsabygget. Närmast i öster löper gränsen rätt över en stor mosse, som bär namnet Svenskemyr. Att det var dansken, grannen i söder, som gav det namnet är tydligt nog. Efter en mils resa kring Svenskemyr hade vi vunnit en kilometer i östlig riktning &mdash; inte ett dugg mera!

Nästa stora bukt gäller Fläsmyr, en annan av de många högmossar som här avlöser breda mader och sumpiga vattenstråk. När man kör in mot Vittsjö på en väg som försiktigt känner sig fram mellan sådana farligheter, får ett stort svenskt äventyr sin verklighet. Dessa moras i trakten av Vittsjö var en gång på vippen att ändra vår historia för all framtid. Det var i februari 1612. Gustav II Adolf, 17 år gammal, redan regerande konung, råkade mitt i en strid med danskarna rida ner sig i en vak; isen är alltid förrädisk över dessa myrdrag i skogen. En av hans räddare var Per Banér, vars fader, Gustav Banér, elva år tidigare på befallning av Gustav Adolfs far hade avrättats på Linköpings torg. Det är ödenas lek.

Ur det djupa skogs- och myrlandet i Markaryds, Skånes Fagerhults och Vittsjö socknar med Fläsmyr, Stensmyr, Fäjamyr och andra stormossar högt på vattendelaren mot Västerhavet flyter åt öster, mot Östersjön ett vattendrag som tillsammans med Helgeå bildar ett högst ovanligt landskap. Det är Verumsån. I den breda flacka dalgången kommer de båda åarna långsamt ringlande och förenar sig i ett delta av för svenska förhållanden betydlig utsträckning, ett par, tre kvadrat kilometer. Detta träsklandskap långt från alla storvägar, nästan alldeles obekant utanför den närmaste kretsen av gårdar och byar, är en av klenoderna i svenska marker, något sällsynt och dyrbart, ett natur- och odlingsminne av ren karaktär.

Det var för mig en stor och lycklig upplevelse, då jag för första gången såg Verumsån. Jag kom dit en sensommardag för sex år sedan, från söder genom gammal hög barrskog, Det ljusnade kring vägen, skogen tog slut med sina lyckor och stengärden, hagmarken hejdade sig med kortbetat, smaragdgrönt gräs. Där låg byn Gubbarp, och mellan fridfulla backar öppnade sig halvmilslångt i öst-västlig riktning ett dalföre, en slät dalbotten som är vad dessa ådalar har varit i oändlighet genom tiderna: fräkenbotten, sidvallsäng, mad och kärr &mdash; den mjuka, mångformiga förening av vatten och växtlighet som var den naturliga stranden i svenska marker. Denna strand var en glansfull syn, en nästan sydländsk yppighet av alla de stora vatten örterna &mdash; fackelros och videört, svärdsliljor och vita näckrosor. De lever och lyser i en avkrok, som ännu inte har blivit ihågkommen med odlingsbidrag för utdikning och kanalisering, med grävmaskiner och modern jordbruksteknik.

Kärrängen var slät och fin, utan tuvor eller videsnår; den såg ut att fortfarande vara hävdad med slåtter. Så var det verkligen. Saken bekräftades på ort och ställe av en äldre man, hemmansägare i Gubbarp, som var ute i hagen med spett och yxa för att stänga, som det heter, ordna med stängsel för betningens skull. Man höstar med traktor och skördemaskin ute på kärrängen; traktorn går fram där en häst kliver ner sig &mdash; det fick vi veta av den gamle bonden. Han tillade: Lie kan ingen bruka nu, för resten. Inget får di lära sig i skolan. Göra en stätta, det kan di inte. Vria en vega (vidja), det kan di inte. Det där talade vi om på ett födelsedagskalas härom dan. Bredvid mig satt en prästfru nerifrån Kristianstadstrakten; hon sa: Men di kan väl använda ståltråd. Jag svarade som sanningen är: Ja, det kan di &mdash; det är det enda di kan. Det var den forna bondekunskapens betyg åt vår stolthet i Sverige, den moderna folkbildningen.

I denna sista vår kom vi en morgon i glittrande lövsprickning till en annan punkt i detta flodland. På generalstabskartan hade jag sett att det från gårdarna i Gullarp norr om Helgeå går en gärdesväg, en markväg som det heter här i Skåne, ett par kilometer i sydlig riktning. Det märkvärdiga med den vägen var &mdash; och är &mdash; att den på kartan ser ut att sluta blint; den tar slut på en sankmarksudde kringfluten av ån. Ett mål, ett nyttigt ändamål måste vägen ha; kunde det vara något annat än utslåttern på de stora sidvallsängarna?

Med en viss spänning gick vi markvägen åt söder mellan gärden och hagmarker. Vägen var kantad av stenmurar &mdash; ingenting annat än odlingsrösen men i det vackraste fasta förband, veritabel kallmur. De gamla skogsbönderna var murbyggare av rang. Vi nådde markvägens slut mot gröna, jämna sidvallsängar, omslutna av vatten &mdash; Helgeå. Och genast såg vi att kartans antydan är riktig: denna väg från byn är en slåtterväg. Den har tjänat i tusen år och tjänar ännu sommar efter sommar samma goda sak; här går mellan grå stengärden de doftande fororna från Helgeåns ängar till Gullarpsbondens höskulle.

Slåtterarbetet går till så här &mdash; jag har det från frun i huset: I de sista dagarna av juli, när höskörden är överstökad på vallarna vid byn, &#8220;hugger&#8221; man gräset på dessa utängar. Det sker med slåttermaskin. Vid den tiden har vattenståndet sjunkit och kärrängen blivit bärig nog för häst och karl och maskin. Här använder man alltså häst, inte traktor som vid Gubbarp. Det är denna möjlighet att slå gräset med maskin som håller ängsbruket kvar; att slå för hand vore oekonomiskt. Och, som sagt, sköta en lie som förr i världen, det kan ingen numera.

Gräset får ligga över en dag; på tredje dagen är det torrt och fint, räfsas ihop, tas direkt på lasset och köres hem &mdash; nota bene, om vädret är gott.

Nu, den 17 maj, hade vårfloden nyss sjunkit undan och lämnat kvar sin must i grässvålen, som just börjat grönska igen. Helgeån slingrade och blänkte i det gröna, kabbelekorna blommade praktfullt vid åbrädden, svalorna jagade mygg över äng och vatten. En häger stod orörlig på spaning, en blågrå skiltvakt på gränsen till det sakta framglidande flödet. Spoven drillade, enkelbeckasinen tickade därute i gräsriket, grönbenan spelade för fullt och göken gol i hagarna på andra sidan ån. Det var ett lugn över allt detta, en vänskaplig stämning som man kände i luften. Själva landskapet, de släta ängarna i vattenbrynet, är ett samspel av natur och mänskligt arbete. De formas och lever i ett sådant förbund.

Vad vi här såg i dagens verklighet är en uråldrig bild ur vår odlings historia. Det är &mdash; om man frånser slåttermaskinen &mdash; den äldsta form av grässlåtter som har förekommit i Norden. När ett försämrat klimat med strängare vintrar tvang järnåldersbonden hus åt djuren och sörja för deras bärgning under en stor del av året, var det först och främst den vattenrika ängen, kärrängen som fick se sin tribut, de höskördar som gjorde det möjligt för folk och fä att härda ut i ett vinterland. Det var en livsavgörande sak i en tid som ännu inte hade lärt att odla foderväxter på åkerjord. Och än idag, efter tusen, kanske två tusen år ger samma äng i vattenbrynet goda skörd &mdash; här vid Gullarp femton lass förträffligt hö. Hemligheten med en sådan uthållighet är vårarnas flödvatten, som ger ständigt förnyad näring åt gräsväxten. En sådan gödselgiva av naturens egen hand var rikedomen till och med på Söderslätt, där halva landytan var äng, och i otaliga dalbottnar ända upp till Mälardalen, där kärrängen, sidvallen på gammal havsbotten, gav must och växt åt Svea samma att bygga ge väldet. I nordligare trakter var det samma sak: i Värmlands älvdal, i alla gräsiga dalfören hela Norrland upp igenom ända till Tornedalen, som var ett gräsrike i vattenbrynet, och de översta nybyggena med bäckängar, ströängar, myrslogar, milsvitt kringspridda i fjällkanten.

Detta var det gamla förbundets tid &mdash; för att låna ett bibliskt ut tryck &mdash; vårt ursprungliga pålitliga förbund med svämmande, rinnande, sipprande vatten. Det var samma goda förbund som genom sex, sju tusen år gav ständig ungdom, ständigt förnyad rikedom åt Nildalen. Men andra tider har kommit där som här, nypåfunna metoder. I Nildalen bygger man dammar och hejdar slammet på dess väg till Egyptens åkrar, som nu skall ha konstgödsel! I norden bekrigar vi vattnet. Den jord som förr fick sin välsignelse av vårflod och högvatten kallas nu vattensjuk, vattenskadad. Vi muddrar och gräver &mdash; öppnar djupa dikesgravar som skärsår genom mull och alv. Och vattnet blöder bort. Gammal bondevisdom, som dugde i tusentals år, aktas idag för intet. Vi drar större skördar ur den utdikade jorden, det är sant. Men grundvattnet sjunker och torka hotar.

Jag flög en gång i luftålderns tidigare år från söder till norr över Sydsvenska höglandet. Det var medan flygplanen ännu gick på beskedlig höjd, ett tusental meter, och tämligen långsamt. Ett stycke norr om Broby passerade vi över Helgeån. Det var nästan precis över den punkt i ådalen, dit havet en gång har nått; strax efter istiden sträckte sig en lång havsfjärd upp till dessa trakter i Broby socken. Vi hade det finaste flygväder, sikten var ypperlig, och sanna mina ord &mdash; denna fornhavets översta gräns framträdde med full tydlighet i den stora landskapsbilden. Hela älvdalen ända upp förbi Broby var markerad av jämna lerslätter, de forna fjärdbottnarna, fint mönstrade av åkerbruket. Men också mellan vikarna, i den nutida skogsterrängen såg man tydligt vad som på lärdomsspråket brukar benämnas högsta marina gränsen, d. v. s. den forna kustlinjen. Där nedanför sticker hälleberget med hundratals kala hjässor upp genom skogen, därovanför saknas de kala hjässorna; skogstäcket är utan hål. Förklaringen till denna olikhet är mycket enkel: nedanför kustlinjen har vågor och bränning kommit åt att skölja bort allt vad den stora landisen en gång i tiden gav ifrån sig &mdash; grus, sand och stenar &mdash; allt utom de största blocken. Men ovanför den översta kustlinjen har bergen fått behålla den steniga jordmån, moränen, som är skogens grund i vårt skogsland. Och så kommer det sig att högsta marina gränsen är vackert markerad också i det skogstäcke som ligger utbrett över bergen. Har man väl fått öga på denna gräns, blir den ett bestämmande drag i den stora bilden &mdash; så som den från början och ända igenom bestämmer växtlighet och odling i detta vårt land.

Det är en häpnadsväckande skärpa i den bild man har från flygmaskinen &mdash; om man bara inte flyger för högt. En liten detalj belyser detta: på de många sjöytorna ser man varje näckrosblad och urskiljer tydligt att de ligger ordnade gruppvis efter varje planta eller skott som går upp från rotstocken nere i slammet.

Men jag såg också något annat. Skogens gröna duk därnere, tusen meter i djupet, var liksom broderad i grått, med bårder och prickar. Det var alltsammans den svenska gråstenen, de tusen miljoner stenar som landisen har strött ut och de flitiga människorna sedan plockat ihop till rösen och murar för att bereda rum åt hacka och spade, årder och harv och tvinga brödsäd ur denna motvilliga mark. Om alla dessa stenmurar, sammanfogade av odlarhand i Blekinge och Småland, skulle radas till en enda, blev den lång som kinesiska muren.

Man såg att det invecklade mönstret tjänar &mdash; eller en gång har tjänat &mdash; den indelning av marken som hör ihop med bondens hushållning. Maskorna i detta nätverk av sten knyter ihop sig kring åkerlyckor och hagar; det är en mäktig syn allt detta, den nordiske bondens historia, en stenskrift genom tusen år.

Men allting har sin utmätta tid, också denna bondegärning i ett stenrike på jorden. Den nya tiden är skogens och skogsbrukets. De otaliga stengärdena har förlorat sin uppgift i det landskap som nu formas; de växande granarna behöver inga murar till skydd. Bondens verk försvinner i skogen. Men i skuggan av en ny tid skall dessa grå murar ännu långt härefter berätta om hans tid på skogens mark.

Det är egendomligt, ja gripande att se en markindelning, genomförd överallt och in i de finaste detaljer, hastigt sättas ur spel av ett nytt sätt att begagna jordens alstringskraft. Det betyder en förvandling i landskapet, också den i stort och in i de minsta detaljer. Vi be finner oss mitt i denna förvandling, ett förlopp som skulle röja stor dramatik, om man på en dag kunde se vad som händer på en mansålder.

Det finns i skog och mark en gränslinje som på sitt sätt anger över gången till de sydligaste landskapen. Det är barrskogslandets möte med bokens domäner. I Småland står furorna som orgelpipor mot himla valvet, och granarna tecknar en taggig rand kring de svarta mossodlingarna. Men så &mdash; plötsligt &mdash; glänser boklövet emot oss, först som fina stänk i barrskogshavet, sedan i mjuka vågor, i böljande massor, det svepande &#8220;blöde&#8221; linjespel som tillhör Skåneland, det gamla danska lövskogsriket.

Nu får man komma ihåg att denna gräns mellan barr- och löv skogsland varken är eller har varit någon helt naturlig skiljelinje. I längst förflutna tider måste lövskogen i kraft av rent naturliga förhållanden ha satt en gräns för barrträden, som sedermera länge hölls tillbaka av det gamla bondebruket. Det skedde genom röjningar för gräsväxtens skull men också genom svedjandet på skogens mark, där elden hårdast drabbade granen med dess grunda rotsystem.

Den forna riksgränsen, den gamla strategiska linje som markeras främst av obygden själv, har genom tiderna varit förstärkt av en rad spärrfästen i skog och moras. Där Helgeå mellan sanka stränder rinner ut i Osbysjön, fann vi högt över ådalen en av dessa skansar. Här, vid Sibbarp, föll i september 1657 göingarnas befälhavare Knud Ulfeld i ett blodigt slag. &#8220;I ärlig kamp mot honom stupade käcka svenska dragoner&#8221;; orden står att läsa på en minnessten vid skansen.

Sibbarps skans ligger, som det heter i en resebok, vid &#8220;Helgeåns gamla färdled&#8221;. En sådan färdled måste, om den verkligen har haft något att betyda, ha varit en vinterled över frusna kärr och sjöar. Men vinterkölden är långt ifrån pålitlig här nere i Nordskåne; man kommer sanningen närmare, om man betraktar Helgeåstråket genom skogarna snarast som ett hinder i terrängen.

Hög bokskog sluter sig nu över Sibbarps skans, och bögesangeren, grönsångaren, sjunger i de guldgröna kronorna. Det är Danaväldet, omskrivet i färg och ton.

Motsättningen, gränsläget i själva naturen kan stegras till spänning och strid. Så är det på en punkt som Siggaboda i allra sydligaste Värend.

Inom ägorna till denna gamla gränsgård, som tillhör Kronan, har domänverket avsatt ett märkligt reservat. Här är vilda skogen, och här hopar sig ofantliga flyttblock över varandra till kummel och kamrar i skuggan av väldiga träd. Det är gran och bok som kämpar om herraväldet &mdash; en tyst, seg gränsstrid mellan norden och södern i vår natur, mellan de hundramila skogarna av gran och tall, det nordeuropeiska barrskogsområdet, och lövskogen, sådan den frodas eller en gång frodades över Skånes slätter, Själlands kullar, Mellaneuropas vida flackland

Det stora skeendet kan följas i närstrid. I skuggan ordnar sig boklövet i vågräta skikt; det fångar upp allt ljus som finns i dessa grottor mellan stenblock och stammar. Under lövskikten spretar döda grankvistar. Underst på marken mellan blocken fann jag sommaren 1959 en grön matta av hundra- och tusentals unga bokplantor, den rikliga sådden efter ett gott ollonår. En sådan naturlig plantskola visar med all önskvärd tydlighet att bokplantorna tål den djupaste skugga, medan granen kommer till korta med så sparsamt ljus. Men svårigheter av annat slag möter boken i Småland; det är sen vårfrost som ödelägger blommen och obevekligt sätter en gräns mot norr för detta träd.

Så formeras här &mdash; ungefär på den forna riksgränsen &mdash; den gräns i skogens värld som framför allt annat förändrar landskapsbilden.

Ett par mil sydväst om Siggaboda &mdash; nu är vi återigen i Skåne &mdash; ligger Nyteboda kronopark, där ett ingripande av riksdagen, ett statsinköp, åt nutid och framtid har reserverat ett stort stycke barrskog i den rikaste utveckling som kan förekomma på svensk mark. Det är åldrig skog, tallar och granar av ovanlig höjd i så täta förband att det grånar av stammar över mossbädden. Bakom en sådan skogsbild ligger sekellång ostörd utveckling. Men tro därför inte att Nytebodaskogen har stått orörd sedan hedenhös; omisskännliga tecken visar att skogens mark här som nästan överallt i Syd- och Mellansverige har sett skiften präglade av mänsklig verksamhet. Ett tränat öga urskiljer att själva skogsbottnen på flera ställen är jämnad, utslätad av upprepat svedjebruk; detta karaktärsdrag i sydsvensk barrskog har påvisats just i dessa trakter, t. ex. i Lönsboda, som ligger en mil härifrån.

Också ortnamn som dessa &mdash; Nyteboda, Lönsboda &mdash; berättar ett stycke skogshistoria: _boda_ eller _bodarna_ anger en fäbodbebyggelse, som har föregått den nuvarande fasta gårds- och bybebyggelsen. Här skymtar återigen boskapsbonden samma herdehushållning som i hela vår del av världen är ett tusenårigt mellanspel i skogens historia från urskog till modern industriskog.

Genom ödeskog och avlägsna bygder, över Vilshultsån, Kyrkhult och Mörrumsån kom vi återigen till Småland. Där ligger i allra sydligaste Värend, långt nere mot blekingegränsen den stora sjön Mien. Den har en egenartad rund form, som påminner om en vattenfylld krater, och ett faktum är att stora, lösa block av en vulkanisk bergart ligger utströdda kring det djupa vattnet.

Bygdebilden mellan skog och sjö är ett stycke av det landskap som för varje gammal smålänning först och sist är Sverige: hagmarken med betande kor i björkarnas halvskugga, de mossiga flyttblocken överallt i skogen, i hagen, i åker och äng ända in mellan syrenbuskarna kring de röda husen. Och sedan är det sjön, den klara, ljusa sjön, och lommen, ödemarksfågeln, som dyker upp i spegelbilden av al och björk.

Sjön Mien ligger bortåt hundra meter över havet. Från sjön går en djup dalskåra rakt söderut till närmaste skärgårdsvik, och genom den skåran dansar Mieån utför mot Östersjön. En stor, präktig landsväg följer ån i så gott som hela dess längd, men ingen, nästan ingen har tid att stanna en stund vid vägen. Gör ett undantag! Lämna bilen för en stund, söker i dalskåran ner till ån, som leker sig fram mellan små holmar, vilar i svarta kvarndammar och dansar vidare mot söder. Det är närbilder, de finaste idyller, och är det en dag i maj skall ni finna att våren, den svenska våren, just nyss har kommit hit med vitsippor och kabbeleka.

En liten skogsälv som denna, nästan bara en bäck, har genom långa tider passat bra för en blygsam kraftutvinning. Det finns i Mieån en hel rad små dämmen för kvarnar och vattensågar, de flesta behändigt omgjorda till kraftstationer för hemmabruk. Allt har beskedliga mått, och man överraskar sig själv med tanken att detta är ju vackert och fint, ett vänligt samspel med naturen. Annat är det i sådana fall där måtten blir omänskliga, berg sprängs igenom, hela bygder sätts under vatten och våldet förskräcker &mdash; där grinar fulheten.

Ett litet stycke söder om den forna riksgränsen stannade vi med bilen vid en liten avtagsväg som ledde ner till ån. En bro, lagd av ekplankor, bar vägen över det porlande flödet, varpå en hisklig uppförs backe skar sig i sicksack ur klyftan till två gamla präktiga gårdar överst på brinken. Detta är Hjularemåla, en tvågårdsby, som man säger på orten.

Vi visste ingenting på förhand om Hjularemåla &mdash; annat än vad namnet kunde säga oss. Varannan gård i dessa gränsmarker bär namn på _-måla_; det är Gyngamåla, Påkamåla, Askaremåla o.s.v., och själva socknen heter Ringamåla. Alla dessa _måla_-namn kommer av mål i betydelsen mått i terrängen; de är utmål från storbygderna, från smålandssidan i norr och blekingesidan i söder.

Men Hjularemåla gav oss därtill något annat, en märklig upplevelse. Den lilla vägen upp till de två gårdarna ledde genom en hage av hamlade askar. Sådana träd, med stammen avskuren ungefär på manshöjd och nya grenskott spretande ur ett knotigt huvud, fanns i äldre tid kring alla gårdar och byar. Mest var det ask och lind, ibland ek och björk, i Sydsverige också avenbok och pil, som behandlades på detta sätt; de skånska pilevallarna med sina karaktärsfulla trädskapelser är ju där nere på slätten ett landskapsdrag känt och älskat av alla. Med denna hårdhänta behandling av lövträden skaffade man sig många goda ting. Av ask, lind, avenbok och björk fick man löv, som torkades till vinterföda åt djuren. Linden gav bast till allehanda hemslöjd, eken bark till beredning av garvämne, avenboken hårt och hållfast virke, pilarna ris till flätning i korsvirkeshusens väggar. Så dan &#8220;lågskog&#8221; var också bra till bränsle; de utväxande skotten, skördade tid efter annan, med några års mellanrum, gav en mångdubbelt större vedmassa än ett träd som får behålla sin naturliga växt för att till slut avverkas.

Allt detta gjorde att lågskogen i gammal bondehushållning var av utomordentlig, ja grundläggande betydelse. Innan järnet i form av skäror och liar gjorde det möjligt att ta vara på markens gräs, var det lövet från träden &mdash; lövtäkten &mdash; som fick bestå kosthållet åt hästar, kor och småkreatur under den kalla årstiden.

I Mellaneuropa, i England, i Medelhavsområdet var lövskogen redan i forntiden till mycket stor del förvandlad till bärande lågskog, Språkforskningen har visat att ordet _hester_ eller _hestra_, som har motsvarigheter i en mängd andra språk, just betyder lågskog eller skottskog, nedskuren antingen till ett par meters höjd eller ända till roten. Detta _hester_ återgår, som bekant, i hundratals ortnamn också i vårt eget land.

Mot en sådan mäktig bakgrund avtecknar sig de små grupper av hamlade askar eller lindar vi ännu ser; askhagen vid Hjulareboda överst i Blekinges utbygder öppnar utsikt över en världsdel och en årtusendelång epok i bondebrukets tecken. Den är odlingshistoria i dagens landskap lika väl som kärrängarna vid Gubbarp och Gullarp i Helgeåns dalföre.

Man skulle önska att den hembygdskärlek, den vackra ambition, som i svenska bygder har tagit vara på värdefulla byggnadsminnen ur vårt folks historia, kunde sträcka sig mera verksamt också till markens minnen ur denna historia &mdash; dessa uräldsta monument som ännu lever och förnyas med våren: ängen, hagmarken, den öppna betesheden, de sista resterna av lågskogen kring gård och by &mdash; allt detta som tillsammans med bebyggelse, bohag och redskap var bondens djupa grund i vår natur, hans liv och arbete.

Men det är hög tid. Ännu för 30-40 år sedan hade varje gård utom hästar och kor en hel liten hjord av får. Ett viktigt arbete var att skära och torka löv åt fåren; vid varje hemman, t.ex. i Sydsmåland, höstades årligen hundratals och tusentals kärvar, i allmänhet björklöv. Ibland fällde man vuxna björkar och tog vara på lövet. Men helst skar man tvåårigt björksly, alltså från lågskog, träd avstubbade i markytan eller i brösthöjd. Lindarna tjänade som sagt till bastflängning och lövtäkt; än idag skattas lindlövet ganska högt som vinter föda åt kor och hästar; i Småland ser man alltjämt en och annan lind som helt nyligen har beskurits. Asklöv var särskilt omtyckt av djuren; en av bönderna här i Hjularemåla säger att hästarna begärligt gnagde i sig lövkärvarna med pinnar och bark och allta. Han har själv varit med om lövtäkten på askarna, men sedan femton, tjugu år är det slut med denna urgamla hantering. Nu står askarna obeskurna, de saftiga skotten växer ut till lummiga lövgrenar, snart nog till grova, tunga stammar. Och därmed hotar en katastrof: den åldriga, oftast ihåliga huvudstammen fläkes sönder av deras tyngd, och trädet går under. Samma fara hotar lindarna, där de står knotiga som trollgubbar mellan gråstensblocken i äng och hage. Med de sista av dessa stubbade träd förlorar vi för alltid ett vackert odlingsminne, ett av de äldsta och mest innehållsrika i bygdens historia.

Över milsvida tassemarker reste vi österut på en väg som verkligen i stort sett följer gränsen och alltså tillät oss att över Bälganet &mdash; orten heter verkligen så &mdash;, Öljehult, Eringsboda och Sillhövda snabbt förflytta oss till östra Blekinge. Granskog kantar nu vägen mil efter mil med enstaka avbrott av tallåsar och lövkärr. Märkvärdigt nog är granen nästan en nykomling i dessa marker: skall man döma efter den berömda karta över landskapet &mdash; Petter Geddas &#8220;Special Geographisk Charta öfwer Bleking&#8221; &mdash; som utgavs år 1684, fanns det på den tiden praktiskt taget ingen gran inom Blekinges gränser; granen gjorde halt ungefär vid den gamla riksgränsen. Sedan dess har granen i samband med sin väldiga framryckning i Sydsverige också erövrat Blekinge och står nu i förtrupper och hela förband bland ekarna ytterst mot öppna havet. Orsakerna till denna framryckning är ett helt kapitel för sig som visar ett mångförgrenat samband med vår mänskliga hushållning. Jag har redan nämnt att svedjebruket höll tillbaka granen; det upphörde i Sydsmåland och norra Blekinge förvånansvärt sent; de sista svedjeeldarna har flammat i vår egen tid, i åren kring senaste sekelskiftet. När detta hinder nu är ur världen och en ny skogshushållning tvärtom gynnar granen, behöver man inte undra över granskogens segertåg.

Nog är Sverige ett gråstensrike, men ingenstans i detta land, inte ens i Småland, finns ett motstycke till vad man ser från tåget eller bilen vid en färd genom Blekinges skogssocknar. Gårdarna är små, varje liten åker formligen befäst av en grå ringmur; det är tusen och åter tusen tunga stenbördor som har burits till åkerns kant eller hopats till mäktiga rösen inuti dessa täppor i skogen. Inga hjälpmedel hade man, bara en seg rygg, sina armars kraft och ett järnspett. Det gällde att &#8220;hänga på brottet&#8221;, som det heter i Blekinge, hänga i och bryta.

Jag sade något om denna odlarmöda till konduktören på tåget, när jag en gång i början av maj var på resa från Växjö mot Karlskrona. Då berättade han för mig om sin fars gärning i denna bygd. I unga år hade fadern köpt ett litet ställe med drygt ett tunnland jord, nej, sten på sten och sten vid sten var det, hela markbiten igenom. Där arbetade han &#8220;med stenflit&#8221; i trettio år på lediga stunder &mdash; han var stationskarl. På det uppbrutna stycket, som med åren blev allt större, odlade han växelvis potatis, havre och råg. Det räckte till en växande familj, en eller två grisar och tidvis en ko. När de trettio åren hade gått, fanns inte en sten på det tunnlandet. Vid elva års ålder fick sonen börja arbeta i glashyttan i Hovmantorp. Där skulle han infinna sig i ottan klockan fem, men dessförinnan hjälpte han sin far en timme hemmavid med slagtröskning och mycket annat. Så gick det till i Sydsmåland och Blekinge för femtio, sextio år sedan.

Dessa gårdar och torpställen i skogen är alls inte gamla, de är ett vittnesbörd om 1800-talets befolkningskris i Sverige. När man vet att landets folkmängd från mitten av 1700-talet till omkring 1880 steg till det fyrdubbla, medan produktionen blev långt efter, förstår man att ungt folk tvingades ut att bryta bygd i vilda skogen. En bonde satt på sex, åtta tunnland eller något mera, en torpare på kanske hälften. På många ställen var det omöjligt att komma fram med häst och plog mellan stenblock och rösen; där måste allting göras med handkraft &mdash; jorden bereddes och råg &mdash; eller havrekornen myllades ner med hacka. Skörden fick ske med lie eller rent av med skära som i avlägsen forntid. Det var ett uppbåd av arbete som för oss är ofattligt &mdash; ett mirakel också rent praktiskt, ty ingen kan begripa hur det var möjligt att med handkraft förflytta de väldiga block man ofta ser i de konstfullt sammanfogade rösena.

Det var Amerika, det nya landet i väster, som i nödens yttersta stund gav utlösning åt ett befolkningstryck utan motsvarighet i hela vår historia. Skogshanteringens uppsving och den industriella utvecklingen har sedan förvandlat allt och alla, skogen, bygden och dess folk. Små livliga tätorter har kommit till i växelverkan med ett modernt trafiknät. Mitt inne i de forna gränsskogarna frodas idag en hel rad samhällen med sågverk, snickerifabriker och allsköns småindustri, tjogtals och hundratals trävillor i glada färger och stora, fina centralskolor. Det är den nya svenska idyllen i stället för stugan i skogen, som var ensamhet, fattigdom, en bitter kamp för livet. En rest av en spiselmur, en syrenbuske, ett sötäppleträd, grålavigt som stenarna, det är vad vi nu kan se av den sortens idyller. Romantiken är alltid på efterkälken. Vem väljer inte bra mycket hellre det moderna landsvägssamhället med gemenskap och ömsesidigt stöd.

Skogen har avfolkats här som överallt i Sverige. Fattigbygden, en hundraårig episod i vår historia, har upphört att leva. Men odlingsrösena finns kvar kring övergivna åkrar. De är vårt folks och vårt rikes stora monument. De är fattigmans borgar i skogen.

Ur skogen kom vi ut i en kustbygd på solsidan. Blekinge öppnade en av sina breda dalgånger, där vårvetet redan lyste grönt på de vid sträckta fälten, ekarna lyfte sina kronor runt alla bergbackar och havets vikar glittrade framför oss i morgonsolens sken. Vi kom till den punkt, där en bro är kastad över bäckens smala silverband till Brömsebro. Där går gränsen mellan Sverige och den danska kronans land. Men de berömda raderna i Snoilskys dikt &#8220;Kristina&#8221; &mdash; avser de verkligen Brömsebro? Samtida anteckningar säger oss att drottningen, då hon efter tronavsägelsen lämnade Sverige, tog vägen till Halmstad och därifrån över Hallandsås till Skåne. Genom freden i Brömsebro 1645 hade Halland blivit svenskt &mdash; på 30 år &mdash; men på Hallandsås, där gamla landsvägen går över gränsen till &#8220;den danska kronans land», finns ingen bäck som kan passa i sammanhanget. Och för resten &mdash; den enkla fakticiteten, vad har den att säga till fantasien? Det finns i Snoilskys &#8220;Svenska bilder&#8221; en inre kraft som lyfter dikten till verklighet. &#8220;Och nu en landskapsbild med friska björkar en fager åbrädd vid en liten bro.&#8221; Det måste vara Brömsebäck som har lyst fram i skaldens fantasi.

Den 15 maj, en benådad vårdag, befann vi oss på den lilla holme i Brömsebäck, där Sverige och Danmark möttes i tiden. Under den gamla landsvägsbron porlade bäcken friskt, med lycklig ton, oberörd och glömsk som all natur. Denna punkt, berömd i två länders historia, har sjunkit tillbaka i den tidlöshet som omger våra öden. Kabbelekan blommar mot det svarta vattnet under stenbron, under ett valv av alar, rönnar, askar. Rönnlöven är stora som tjäderfötter; nu slutar enligt bondepraktikan den svenska skogens tjäderspel. Men näktergalen spelar upp. Han sjunger här vid Brömsebro plats i tiden och i rummet.

På denna holme mellan svenska och danska Bröms kom vi mitt upp i ett glittrande fiskafänge. Det var två män som håvade efter lekmört i bäckens virvlar. Mörten stiger från strandvattnen i Kalmarsund upp i Brömsebäck och leker i strömt vatten. Karlarna håvade således med strömmen, som var full av mört, det blev sprittande fångst för vartenda tag med de små kortskaftade håvarna. En av dessa fiskare, gammal ortsbo, upplyste oss om att mörten begagnas till bete för gäddfångst. Den duger också till förtäring &mdash; vad benigheten be träffar är den bättre än sillen, sade han.

Vi fick oss en liten pratstund, och nu hände detta, som mer än något annat gör svensk historia levande: här på holmen i gränsbäcken berättade han för oss en liten händelse som har gått från far till son i hans släkt genom de trehundra åren efter fredsslutets dag.

På de tre stenarna mitt på holmen, där minnesvården nu står, satt vid det historiska tillfället Axel Oxenstierna och Corfitz Ulfeld med en skiljedomare &mdash; så sade vår fiskare &mdash; mellan sig; Oxenstierna satt på stenen åt norr, Ulfeld på den södra. Då kom en orm framslingrande mellan dem. &#8220;Vad betyder detta&#8221;, sade Corfitz Ulfeld. &#8220;Det betyder att du skall sticka ditt svärd i skidan &mdash; att vi skall göra fred&#8221;, svarade Axel Oxenstierna.


	
