---
layout: post
title:  "Från Särö till Hallands Väderö"
date:   2022-07-09 17:04:00 +0000
categories: Den svenska södern
---

Hela västkusten är ingenting annat än ett långt möte mellan hav och land. Miltals in i landet röjer sig havets grannskap i den fuktiga luften, i den västliga starka vinden, som sveper fram över bergens hjässor, och i själva skogens karaktär. Det är lövskog, all denna grönska som av egen drift välller upp mellan bergen, som trycker i lä och klättrar segt uppför branterna i täta vindpressade snår &mdash; ek, alm, ask, bok, till och med lind och lönn. Granen, som annars gärna tar överhand i de svenska skogarna, saknas här av naturen. Den finner ingen trevnad i havets luft. Vi människor har envisats att mot naturens ordning tvinga upp granskog ur marken också här, men granplanteringarnas risiga, lidande utseende vittnar alldeles tydligt om att detta kustområde från mellersta Bohuslän söder ut genom Halland, Skåne och Blekinge &mdash; ligger utanför granskogens naturliga gräns. Det tillhör vad växtgeograferna kallar den syd- och sydvästsvenska ek- och bokskogsregionen. Tallen kan visserligen på enstaka punkter rycka fram till själva den öppna västkusten och har liksom granen i sen tid planterats i kustbandet, men detta är dock &mdash; eller var en gång &mdash; ett lövskogens ljuvligt rika hörn av det stora barrskogsmörka Sverige. På svensk grund har vi här den nordligaste utposten av Västeuropas fordom så mäktiga lövskogsvärld.

Det skulle växa skog i vårt västliga kustband praktiskt taget överallt utom på hälleberget, om inte mänskliga insatser på olika sätt hade behärskat och förändrat bilden. Skogen skulle finnas där inte bara i lä för västanvinden utan också i lovart mot havet. Det har vuxit grov lövskog av ek, al och andra arter till och med ytterst mot Skagerack. Ett exempel kan nämnas: utanför Tjörn i Bohuslän, på ett skär mitt för den vidöppna Hjärterö fjord hittar man i en liten myrgrop kraftiga stubbar av sådan skog. En omfattande skogsskövling i äldre tid är tillräckligt omvittnad och skall inte beröras här. Vad som i detta sammanhang intresserar oss är bondehushåliningens inverkan. Det mäktiga stråk av ljungbevuxen hed som har blivit kallat den atlantiska kustheden och som från norra Spanien och kontinentens Atlantkust över de britanniska öarna och Danmark en gång sträckte sig åt norr ända upp till det västliga Norge, inbegrep i Sverige stora delar av Halland och Bohuslän. Det har påvisats att en flertusenårig herdehushållning ligger bakom tillkomsten av dessa Ljunghedar på gammal lövskogmark och att särskilt vinterbetningen, möjliggjord av det milda atlantiska klimatet, var av förödande inverkan på skogen.

Efter forntidens lövskogar i kustbandet kom alltså ljungheden, som nu i sin tur försvinner i skuggan under planterad barskog. Men än i denna dag står den forna lövskogen kvar på en och annan punkt ytterst mot havet. En sådan utpost är det vittberömda Särö i norra Halland. En annan är Hallands Väderö. På dessa benådade öar har skogen genom lyckliga omständigheter sparats intill nu. De är värdefulla, ja omistliga rester av ursprunglig skogsnatur, som ger on en föreställning om hur detta kustland sig ut i forntiden och kanske ännu i medeltiden, innan skogarna här planerades och förstördes.

Att Särö skog är gammal vet man genom urkunderna. Den finns upptagen på Kietell Classon märkliga HallandsKarta av år 1732, då kustlandet i övrigt redan var skoglöst.

I våra dagar är Säro inte längre en ö; landhöjningen har förvandlat sundet mellan ön och fastlandet till ett band av lågmark och gröna ängar med en och annan grund vattensamling &mdash; &#8220;vanning'", som skåningarna säger &mdash; till minne av det forna sundet. Bortom ängsbandet ligger Särö som en lummig skogshöjd, där sommarvillorna gömmer sig i grönskan. Kring villorna finns det små välvårdade trädgårdar med blommor och gräsplaner, men alla de gamla träden, ekar, askar och lövtunga lindar, som lyfter sina kronor över denna sommarbebyggelse, är veteraner, vuxna ur naturskogens mark. På ett vackert sätt binder de samman det förnäma villasamhället med den fria skogsmark, som ännu finns kvar i ursprungligt skick längre utåt väster. Det är Särö Västerskog. På läsidan i öster begränsas Västerskog av ett praktfullt lövbryn, där ekarna reser sig höga och grovstammiga som i inlandets lövskogar. De vittnar om att eken har uråldrig hemortsrätt i denna skog, som själv är en återstod av ofantliga rika kustskogar.

Strax innanför detta lummiga lövbryn kommer man in i gammal furuskog. Där bergshöjden i väster ännu ger skydd mot vindarna står tallarna höga och rakstammiga över hällmarken, en skogsbild som egentligen är en stor överraskning på denna plats ytterst mot väster havet. Förekomsten av präktig tallskog på Särö är redan i äldre tider känd och omvittnad: i 1729 års landbeskrivning betecknas skogen på Särö säteri kort och gott som &#8220;skiön Furuskough'". Denna ursprungliga, naturvuxna tallskog är växtgeografiskt mycket intressant; den visar att kustklimatet, som hindrat granen att sprida sig i dessa trakter, inte på samma sätt har utestängt tallen.

I de höga tallarnas kronor har en hägerkoloni slagit sig ned, de stora silvergrå fåglarna, som figurerar däruppe på sina bon och kommer svävande över träden, är en ovanlig, levande prydnad för denna skog mot havet. Deras fiskafänge sker helt och hållet ute vid kalskären och de låga bådarna, där man ser dem kliva försiktigt omkring på grunt vatten eller stå blickstilla på lur vid tångranden. Hägrarna lever alltså här som kustfåglar på samma sätt som vid norska västkusten. Där har de oftast inga lämpliga träd att bygga sina nästen i utan bor på avsatser i klippbranterna, här ger tallarna trygga boplatser i bekväm närhet av det stora fiskevattnet.

När man från hägrarnas höga botallar söker sig ut åt väster, åt vindsidan, blir skogen lägre, vresigare, mera hopsluten. Murgrönan klänger över mossiga stenblock och i skuggan under ekar och tallar står den sällsynta idgranen giftigt svartgrön. Dessa två förnäma medborgare i Särö skog hade säkert stor spridning i västkustens forna lövskogar. Idgranen, som både här och i Upplands skärgård går långt ut bland skogens förposter mot kalskären, har på västkusten också namnet barrlind &mdash; lind med barr alltså &mdash;; namnets anledning är enligt Elias Fries att detta barrträd lämnar bast liksom linden.

Marken sluttar åt väster, över ens huvud flätar sig kronorna samman till ett tak, träden liksom hukar sig ner och kroknar under ett övermäktigt tryck. Hela skogstaket sänker sig och spärrar till sist vägen. Man hittar en stig, en trång mörk hålväg genom den tätt sammanpackade grönskan av tall, ek, rönn, slån och nyponbuskar och står plötsligt på den öppna stranden i oerhört, nästan svidande ljus med hela havet framför sig &mdash; en våldsam scenförändring, en ny värld med nya syner, i stort och i minsta detalj.

Det är en lugn, klar sommardag, bara en lätt krusning i solblänket, där horisonten ligger fri. Utanför den grova strandklappern av bandad gnejs och röd eller grå granit vaggar tången av och an i den svaga, nästan omärkliga sjöhävningen. Under tången lyser havstulpanerna benvita på stenarna, en krabba sträcker fram sina giriga klor, en turkosblå sjöstjärna varslar om den sällsamma, färgmättade formvärld som lever fördold därnere i djupet.

Men den soliga friden är ett kort stillestånd, en paus här på den öppna stranden. Det vindpressade skogsbrynet, klapperstensblocken i vattenkanten, slipade och malda mot varandra &mdash; allt talar om hårda väder och upprört hav. Granskar man på nära håll de täta snårmattorna som ligger tryckta intill sluttningen och tallarna som tycks böjda i vindens riktning, upptäcker man hur denna märkvärdiga utformning sker. Det är saltstänket från bränningen, långt mer än själva stormen, som skadar växtligheten, alldeles särskilt om sommaren, då grönskan är späd; åt vindsidan finner man torra skott och kvistar, som en gång prövat att växa ut åt detta håll men dödats av de piskande saltskurarna. Detta visar att trädet sin natur likmätigt sökt utveckla sig åt alla håll men blivit stäckt överallt utom på den mest skyddade sidan, där skotten vuxit vidare till kvistar och grenar. Vad som skett är alltså inte en direkt böjning under vindtrycket, fastän resultatet, flyktigt iakttaget ser ut så.

Allt liv kämpar hårt i denna stormzon. Själva hälleberget, fordom slipat och jämnat av isen, tuktas nu av havet &mdash; här och där på klipphällarna ligger stora block uppkastade av bränningen, i varje ny storm rubbas de, maler mot underlaget och svarvar sig ner i berget. Många av blocken ligger nersänkta i sådana fördjupningar, grunda urholkningar, som helt enkelt är jättegrytor i sin begynnelse. Men en våldsam stormvåg kan vräka blocket ur grytan, så att svarvningsarbetet i hällen avbrytes för att kanske tas upp på ett annat ställe.

Dessa klippor mot havet visar ett vackert och enhetligt färgmönster. Nederst i vattenbrynet är de becksvarta av saltlav, Verrucaria. Den svarta lavskorpan räcker så längt som bränningen i allmänhet når. Därovanför lyser stenarna nakna ett gott stycke upp, tills landlavarna tar överhand och klär om dem till gråsten.

Mellan klapperstensblocken ligger tången uppkastad i strängar, nederst brungul och färsk, längre upp djupröd och torkad. Bandtången ligger hopad i torra pappersgrå bäddar, som frasar under fötterna.

Tången multnar till fet jord mellan stenarna, och här i den saltmättade gränszonen mot havet blommar kustens vilda örtagård. Det är ett märkligt växtsamhälle detta, vars alla medlemmar är särskilt tillpassade att leva här, strandbor, som tål hav och salt vatten och därför äger en obestridd markstrimma på denna gräns. Mållorna vågar sig nästan ända ner till vattnet, tätt följda av strandrågen, det blågröna jättegräset. Så kommer sutten, en Plantago nära släkt med vårt vanliga groblad, skörbjuggsörten, som gamla tiders sjöfarare brukade söka på stranden till bot för skörbjugg, och en särskild strandform av den gulblommiga fettisteln.

Det är förtrupperna, och bakom dem står ädlingarna i denna örtagård, strandtarald, marviol, strandaster och de ståtligaste av dem alla, strandkålen med blågröna glansiga kålblad och havssträttan, Angelica, den stora umbellaten, med bollformiga blomställningar. På Angelicans blad frossar en och annan jättelik fjärillarv, grön som bladen och svartstrimmig. En sådan larv skall efter en vinter i puppstadiet förvandlas till primus bland svenska fjärilar, den praktfulla makaonfjäriln, som har svavelgula vingar, mönstrade i svart, grått och rött.

Från Särö ser man den stora Onsalahalvön skjuta ut sina grå berguddar i havet. Längre söderut delar sig bergen, drar sig tillbaka och låter strandängarna vidgas till gröna lågländer med kreatur på bete och vipor och rödbenor som skriar över tuvorna. Slätten möter havet i en helt anspråkslös kust utan några märkvärdigheter, förbisedd av de många sommargästerna, fri, ödslig och sig själv nog.

Jag minns ett sådant stycke kust utanför den stora slätten vid Morup norr om Falkenberg, Från landsvägen går smala markvägar utåt väster. Till höger och vänster, långt ute, ligger bondgårdarna, fyrbyggda, trygga, med branta halmtak som på Skåneslätten. Men längorna är byggda av trä och rödfärgade &mdash; det är Skåne och Uppsverige som möts i denna bebyggelse. Formen är skånsk, materialet uppsvenskt.

I vinden över denna slätt, i luftens fuktiga svep känner man havet, och utanför jordarna, långt i väster löper en tenngrå vattenhorisont. Det är långt lidet på högsommaren, men kornsparven på telefontråden gnisslar ännu fram sin visa. En och annan lärka sjunger över rågen. Och se! En långstjärtad fågel kommer flaxande med synbart besvär mot blåsten, sätter sig på telefonträden &mdash; det är göken. Han gal sju gånger i sträck och skrattar hest. Sommaren är redan bedagad, snart gal väl göken för sista gången och över den steniga stranden kommer de första snäpporna på flykt mot söder, de första flyttfåglarna.

Utanför yttersta rågstycket står den vilda rågen, strandrågen. En grå klapperstrand, några dyner, en sank ängsvik mot vattnet &mdash; sådan är stranden här vid Morup.

Det är lågvatten som vanligt om sommaren, klapperstensbottnen ligger torr långt utanför strandvallen, och ingen skulle tro att havet ännu kan nå ditupp och bygga på sitt verk, om inte tångranden funnes där som ett vittnesbörd bland strandörterna.

Allt är rent, renspolat, genomblåst. Man förnimmer en lättnad i själ och kropp, en kustkänsla, som är omöjlig att beskriva. Skärgården ger aldrig denna kustkänsla på samma sätt som den öppna stranden, den gräns där jorden, vårt eget element, tar slut och ett annat begynner som är vatten, hav, ovisshet.

Ända neråt mellersta Halland är kustlinjen en ständig upprepning av slät ängsmark, kullriga kala klippuddar och långa klapperstränder, där rullblocken vältrar i vågsvallet och mal sönder sig själva till sand. Miljoner och åter miljoner sådana sandkvarnar mal dag och natt i bränningen utefter kusten. Sanden sugs med av strömsättningarna och svämmas in i en och annan bukt, där strömmen hejdas. Så kommer ett nytt element in i kustbilden, de ljusgula sandbukterna med sina dyner, allt bredare, allt vidare ju längre det bär mot söder &mdash; Skrea strand vid Falkenberg, Haverdalsbukten, Tylösand, Laholmsbukten. Vackrast utbildat är detta sandens och dynernas landskap vid Haverdalsbukten mellan Falkenberg och Halmstad.

Från Harplinge vid stambanan far man genom välodlad slättbygd ut till Tångvik under Skallens bergudde. Söderut från denna udde öppnar sig med ens Haverdalsbukten i hela sin vidd, en jättelik scen för det skådespel som här framföres av vågor, vind och sand. Man skall helst komma hit i västlig storm med sol och flygande molnskuggor, när hela Kattegatt brusar och ligger på. Från redden därute vandrar vågorna inåt och brytes i vitt mot en lejongul bård av sand. Över den jämna plagen breder sig åter och åter ett svall, ett spetsverk av skum, sanden blänker i motljuset och mörknar igen när den vita våden dras tillbaka. Svartgula hopar av tång kastas upp på sandbädden, fångas av vinden och vräkes vidare inåt. Skumbläddrorna flyger i luften, den sand som ligger ovanför vågornas räckvidd torkas ut och ryker som snöstoft upp mot dynerna. Det är en sådan dag som ger liv åt detta landskap av vatten och sand och omedelbart inför våra ögon ger förklaringen till dess byggnad genom att bygga vidare, forma, släta ut och forma igen

Flygsanden hejdas mot de yttersta ruggarna av saltarv och strandråg, bygger upp en spång mot hindret, strilar över och lägger sig till ro i en driva på läsidan. De djupa fotstegen fylls igen på en minut, &#8220;drivorna byta beständigt form'" &mdash; bortom dynernas krön, där flygsanden piskar i ansiktet som en ökenstorm, lyser i solen ett nymodellerat landskap, ett Sahara i smått med vattrade sandberg, skarpa revlar och mjukt formade dälder. Bara på denna enda stormdag transporterar vinden hundratals hästlass av fin sand över dynernas borstiga ryggar. En del av sanden tar fäste där mellan strandrågens och marholmens strån, men det härdiga gräset blir aldrig ohjälpligt översandat, det växer vidare uppåt och hela dynen är genomdragen av dess sega rottrådar. Så medverkar sandgräsen till dynens uppbyggnad och utformning; utan gräsvegetation, t. ex. i vissa ökentrakter, får en sanddyn aldrig denna djärva resning utan en helt annan och mjukare kontur.

Här vid Haverdalsbukten stiger dynerna säkert till mer än tio meters höjd över havsytan; vid sidan av Sandhammaren och Gotska Sandön är Haverdal det mäktigaste dynlandskap som finns att se i Sverige.

I lä bakom dynera segrar växtligheten till slut över sanden. Men den svåraste valplatsen är själva läsidan, dynernas sluttningar, där nya sandmassor ständigt vräkes ner. Här spretar marvidet över den vindvattrade ytan marviolen lyfter, halvt begraven, stora fång av violetta blommor mot solen, och sandstarren knyter sina girlander över dynens sida. Det är en livsvilja som aldrig ger tappt, hur sanden ryker och gisslar.

Bortom dessa ståndaktiga, dessa utposter i flygsanden står hela den gröna härsmakten, kråkriset, ljungen, hedörterna, skogen med vindtryckta björkar, aspar, rõnnar och med djupa, täta förband av bergtall, som planterats till skydd för bygderna mot flygsanden. För hundra år sedan låg här öppna, kilometervida flygsandsfält.

Står man på högsta dynkrönet, har man åt väster havet i glasgrönt och vitt, åt öster ett hav av mörk grönska, kustskogen som med sammanflätade kronor sträcker sig långt inåt land. Det är en stor och kärv syn, detta landskap som tillhör havet och danats i kamp med havet.

Egentligen är det ett under att denna stolta landskapsbild finns kvar samlad och obeskuren. Ty en sådan bild som denna är i sin storhet ömtålig och lätt förstörd. Några sommarvillor i den mörka skogsmattan, badhytter bland dynerna, ett strandhotell därbakom &mdash; och helheten vore ohjälpligt söndertrasad. Men stranden vid Haverdal har i tid undantagits från modern exploatering och sommarindustri och överlämnats som en gåva åt vårt lands naturvänner. Det har skett genom några hallänningars hängivna arbete och genom riksdagens mellankomst. Denna storslagna dynkust mot västerhavet skall for alltid få vara sig själv, en nationalegendom, där var och en i framtiden som idag skall kunna följa den ständigt nya skapelsen av havsströmmar, vågor, vind och sand och markens växtlighet.

I söder bortom en framspringande udde tar sanden vid igen i en båge ner mot Tylösand, det stora sommarbadet, och bortom nästa udde öppnar sig Laholmsbukten som en jätterundel av blått vatten, omramad av den gulvita sanden. Har rullar cykeln eller bilen mil efter mil mot söder på en naturens autostrada, femtio, sextio meter bred.

Denna långa sandstrand används verkligen som väg och är försedd med vägskyltar efter alla konstens regler; på gula avvisare som pekar inåt öster läser man namnen Laholm och Mellbystrand. Det är en tjusande och egendomlig cykelväg. Till vänster, inåt landsidan, står tallskogen mörk över bundna, sovande dyner, till höger sorlar bränningen. Vägbanan är slät och fin utom där bäckar och rännilar grävt sig ner i sanden och strilar i klara flöden kring cykelhjulen. Strandskatorna lyfter framför en med ljudliga signaler, strandpiparna löper undan. I söder, ur soldiset, stiger Hallandsåsen allt högre och närmare, tills Båstad äntligen tar resenären in i sin lummiga trädgårdsidyll.

Med hela kyrksocknar på det breda bergtaket, med gårdar och gula rågar högt mot himlen går Hallandsåsen ut mot Kattegatt. Där brytes de lugna svepande linjerna och åsen möter havet i ett sönderbrustet klipplandskap. Det är Hovs hallar, där urberget tornar sig, förklyftat nästan som basalt, med underliga stenstoder i bränningen och gråröda bergväggar. Det ekar i klyftorna när pilgrimsfalken plötsligt häver upp sitt varningsskri. Där är han! Som en stor svala far han ut från berget, seglar, ilar med klippande vingslag högt över rasbranterna, den röda klapperstranden, det gröna havet. Han tillhör dessa bergväggar mot vattnet, hans hårda skri och hans skarpa flykt fullbordar landskapet.

Från den fria heden ovan branterna går blicken ut över skånska jordar, över Skälderviken, Kullaberg och Hallands Väderö, den ensamma ön därute på Sveriges blåa redd mot Kattegatt. Har står man redan inom Skånes gräns, men åsen i sin helhet och Väderön, det stoltaste och rikaste av svensk kust mot västerhavet, bär namn av Halland.

Hallands Väderö tillhör Torekovs socken och från fiskehamnen vid kyrkbyn får man båtlägenhet ditut. Redan på avstånd över vattner ser man att en stor del av ön är skogbevuxen. Men i söder och nordväst springer kala uddar ut till havs, omgivna av kobbar och klippholmar, en sista påminnelse om västkustens skärgårdsnatur på vägen mot söder. Hallands Väderö är, ännu mer än Särö, det stora mötet mellan norr och söder på denna kust; det är urbergsskärgård och mellaneuropeisk lövskog i en förening som torde sakna motsvarighet annorstädes i världen.

Över berguddarna och skären, där den splittriga järngnejsen lyset röd mot vattnet, stimmar kustens fåglar. Måsar, trutar och tärnor skränar kring fridstöraren och varnar sina ungar. Strandskator och strandpipare kilar fram över sanden i de små vikarna. Småskrak och ejder dyker vid tångbården, de brokiga gravänderna lyser mot det blå Kattegatt.

Gravanden är prydnaden framför andra för de sydliga kusterna. Här möter man den ofta nog där gröna marskängar går ut mot vattnet och där marhalm och strandråg vajar över sandrevlarna, vid den halländska stranden, vid Öresund, på Skånes sydkust, i Hanöbukten och ända upp till Ölands och Gotlands kuster. Gravanden gräver, som namnet antyder, en håla för sitt bo i grästorven vid stranden eller i en sandbrink. Honan behöver därför ingen skyddsfärg som en ejder eller gräsandhona; hon är nästan lika grann i färgerna som hanen &mdash; vit, svart och rödbrun &mdash; men gömmer sin brokighet i mörkret när hon ruvar.

Från bryggan i Sandhamn, där båten lägger till, har man bara ett par minuters väg till den öppna fågelstranden i nordväst, Väderöns yttre front mot Kattegatt. Härifrån skall man sedan vandra tvärs över ön för att i rätt ordning uppleva denna sällsamma natur. Bakom sig har man havet, framför sig ett sammanslutet, mäktigt lövskogsbryn. Det stiger med yppiga hopflätade snår av hagtorn, slån, getapel, nyponbuskar och olvon, överspunna av björnbärsrevor och blommande vildkaprifol, en stormkappa mot havet, en uråldrig levande barrikad som i sagan om Törnrosa, och där bakom välver sig de ädla lövträden under vita sommarmoln.

Man får söka sig fram genom snårens labyrint, genom trånga passager som slutar blint i ett virrvarr av blommor och taggiga kvistar eller grenar sig och vidgas till små öppna ängar. Luften står stilla härinne mellan snåren, den är tung av kaprifolens doft och fylld av fågelsång; här är sylviornas, koltrastens, näktergalens önskeland. Detta är skogens förgårdar med öppen himmel över sig och kustbandets intensiva sol över all rikedomen. Men i högskogen innanför brynet är det djup skugga. Fantastiska trädgestalter, stammar, tunga som stenblock, spärrar plötsligt vägen i denna skogskrypta, knotiga grenar trevar om varandra genom snåren, där murgrönan flätar sina lianer. Det känns plötsligt sankt och mjukt under fötterna, och framför en i skogsskymningen ligger en svart vattenyta. Det är Ulagapskärret. Ur detta vatten lyfter sig underligt formade rotmassor; de står som jättelika spindlar i träsket och balanserar på sina ryggar ett helt galleri av trädstammar &mdash; det är alar &mdash; som i sin tur likt pelare bär upp lövvalvet.

Denna alskog i vattnet, otillgänglig, hemlighetsfull, med svärdsliljor lysande som gula facklor i halvdunklet, en labyrint av mörka vattenytor, bisarra rotsocklar, ormbunkar i yviga guldgröna massor &mdash; allt detta är en forntidsbild i nutiden. Den sydsvenska lövurskogen, sådan den under stenålderns årtusenden fyllde vårt land från kust till kust, växte inte bara över kullar och dalsidor, den sträckte sig också i sänkorna ut mot träsk och vatten. I sådan terräng var det alen, klibbalen, som härskade. Alen har ett märkligt sätt att växa där den får stå i fred, leva och dö genom hundratals år. Den liksom lyfter sig över sumpmarken på en sockel, bildad av rotverket. Det ser ut som om trädet strävade uppåt ur dyn med något som liknar de tropiska träskskogarnas styltrötter. Själva rotsockeln är genomvävd av annat rotverk &mdash; gräs, örter, ormbunkar.

Sådana alkär är nu, på grund av dränering och uppodling, en mycket stor sällsynthet i Nordeuropa. Ulagapskärret hör till de fåtaliga resterna av verkligt ursprunglig natur i Sydsverige. Det är ett omistligt dokument ur vår skogshistoria.

Men Väderöskogen ger oss ännu mycket mer: den framställer i oförlikneligt levande skick också en bild ur vår äldsta odlingshistoria, herdens och boskapsbondens epok med betande djur på urskogens mark. Vissa delar av ön har sedan gammalt varit skyddade mot betesdjurens nötning, medan andra stora delar av den gamla lövskogen, särskilt Norreskog, genom många hundra år har formats och om formats av kreaturens mular. Här möter oss i vackra perspektiv, i alla stadier och in i de finaste detaljer det beteslandskap som var medeltidens i Skåne, på de danska öarna och i stora delar av Västeuropa. Det är en ojämn lövskog med urgamla träd, ofta ensamma och halvt i ruiner, med stora gläntor och yppiga kärrsänkor, ett skogslandskap i full upplösning, där urskogen steg för steg har fått vika för öppna betesslätter &mdash; det Nordens Arkadien som redan har berörts i denna bok på tal om den gamla adelns Skåneland.

Så är Hallands Väderö ett minneslandskap i dubbel mening &mdash; och detta just därför att en del av dess mark alltjämt befinner sig under kreaturens tuktan. Hela ön är lyckligtvis fredad åt samtid och eftervärld. Det får aldrig tappas bort att de betande djuren har sin del i den rika och sammansatta bild av Forntidsskåne som här skall förvaltas genom tiderna.

Det är en egendomlig tanke att uråldrig, nästan oframkomlig lövskog en gång behärskade den jord där de öppna sädesbygderna nu går ut mot sund och hav. En sådan verklighet återfinner vi än idag &mdash; vi alla som över ett fredligt sommarvatten far ut till Hallands Väderö. Här möter vi skogsbrynet mot havet, och urskogens stämning bor kvar i rikedomen, vildheten, den ursinniga växtkraften, själva dagern under kronorna. Det är lövskuggan, det gröna dunkel som omsveper stenålderns jägarliv, lever vidare i offerlundens skymning fram till kristen tid och ännu bevarar sin makt i vårt släktes medvetande.

