---
layout: post
title:  "Havets ängar"
date:   2022-07-09 17:04:00 +0000
categories: Den svenska södern
---

Mer än två tredjedelar av Sveriges fågelvärld tillbringar vintern under sydligare himmelsstreck. Det är miljoner levande varelser som höst och vår förflyttar sig över vår egen gata eller torva. Och ändå märker vi ganska litet av vad som sker. Det beror på att flyttningen till största delen försiggår om natten. De väldiga skarorna fyller vår och höstnätternas mörker, och den som lyssnar en sådan natt kan höra deras färdsignaler ur rymden, oavlåtligt, outtömligt, nästan var som helst över landet.

Allt detta gäller flertalet av de flyttande &mdash; tättingar, småvadare och andra. Helt annorlunda är det med några stora, allbekanta fåglar: svanar, vildgäss och tranor flyttar i regel under dygnets ljusa timmar, och deras färd under himlen är ett skådespel för allas ögon. De rör sig utefter vissa bestämda stråk, kommer vår och höst farande över vissa bygder, medan de aldrig syns till i mellanliggande trakter: sädgässens flyttning över Skåne gav nyss en antydan om detta. Det är ett luftigt vägnät, ännu delvis outforskat. Vad som fordras är ett stort antal noggrant orts- och tidsbestämda observationer på skilda håll i landet över flockarnas ankomst, passage, uppehåll o. s. v. Sådana flyttningsdata under en följd av år, sammanställda med växlingarna i antal på olika stråkvägar och rastplatser, kommer småningom att klarlägga hur vägarna går och belysa hur väderleken från år till år påverkar flyttningen. En enda säker iakttagelse, ett enda till synes isolerat rön kan visa sig äga det största värde, sammanställt med andra. De stora fågelsynerna vår och höst är alltid högtidsögonblick, men dubbelt fängslande när de fogas in i ett levande sammanhang genom tid och rum.

Från ett mäktigt nordgående stråk utmed Europas västkust, över Danmark och de danska vattnen avdelas den färdled som bestryker vår svenska västkust och genom de halländska ådalarna och Göta älvs dalföre grenar sig inåt och uppåt, mot sommarländerna i norr och nordost. Lagan pekar mot det småländska höglandet med Kävsjön, en av de stora rastplatserna på vägen för sädgäss och sångsvanar, Nissadalen leder över Kävsjötrakten upp mot Västergötland. Ätrans, Viskans, Lygnern-Storåns och Säveåns dalgångar pekar mot Falbygden, Hornborgasänkan och sjön Östen.

Det inre av Sydsvenska höglandet kan, när våren är sen, ännu i slutet av mars vara ett vinterns fäste, segt och framgångsrikt försvarat. Flyttfåglarna kringgår det djupa Småland och är på väg att fullborda en omringning. Sådan var situationen en mycket sen vår &mdash; 1951 &mdash; då fågelintresserade personer på uppmaning av Sveriges Radio genomförde ett intressant försök. Det gällde att över hela landet på samma dag, den 25 mars, och samma klockslag konstatera var det fanns svanar, räkna dem och skicka in meddelanden om detta till radioledningen. Där så var möjligt borde man särskilja sångsvanar och knölsvanar. En sådan samtidig rekognoscering borde avlägsna risken för dubbelräkning och alltså ge ett visst begrepp om svanstammens storlek. Den borde också säga åtskilligt om flyttningens förlopp. Resultatet blev mycket belysande. Inom Sveriges gränser, i kust- och invatten och i luften, kom denna förmiddag i slutet av mars 2011 svanar samtidigt under människors ögon. Ganska många måste rimligtvis också ha förblivit osedda. Att skilja mellan knöl- och sångsvan var inte möjligt för alla de hundratals observatörerna, men att döma av de säkra fallen torde flertalet ha varit sångsvanar.

Från östkusten var ännu inte mycket att förmedla. En första flock hade nått Bråviken. Från Mälaren kom intet bidrag till denna fågelräkning; i östra Svealand tycktes vintern obruten.

Västkusten och de västliga landsdelarna företedde en annan, rörligare bild. Där var sträcket tydligen just på sin höjdpunkt. I Öresund, där både knöl- och sångsvanar övervintrar i väldiga skaror &mdash; Sundet och de danska kustvatten är svanarnas egentliga vinterområde &mdash; uppehöll sig allt jämt några hundratal. Detta var ingenting märkvärdigt, eftersom stora förband av ungsvanar och äldre, icke häckande fåglar alltid stannar där sommaren över. Från hallandskusten och Bohusläns skärgård anmäldes flera hundra, mest sångsvanar. Hallandsåarna och Göta älv markerade sin stora betydelse som fågelvägar på det vackraste sätt man kan tänka sig. Denna marsmorgon hyste Lagans, Nissans, Ätrans och Viskans floddalar vardera åtskilliga hundratal av de vita fåglarna. Och nu kommer det märkligaste: i Göta älvs korta dalgång, särskilt mellan Trollhättan och Vänersborg, inräknades flera tusen, av vilka flertalet sångsvanar. Denna art var över huvud talrikast i de västliga delarna av landet.

Så stod det till med svanflyttningen den 25 mars en mycket sen vår. De västliga vägarnas betydelse framträdde klart &mdash; kanske just på grund av den sena våren.

Och nu är det mars igen över jorden &mdash; den första vårmånaden efter gammal sydsvensk bondepraktika. Men våren dröjer. Vi reser genom ett Västergötland som huttrar och väntar. Falbygden ligger bakom oss. Sjuhäradsbygden rynkar ihop sig, reser ragg och mörknar till trånga pass mellan bergen. Vi är på väg mot Halland, mot kust och hav, och plötsligt, mitt i skogen har vi vattnen med oss: åt sydväst går ett ystert flöde, en bäck som växer och växer och snart gör skäl för sitt namn, Storån. Den lugnar sig ett tag på vägen, och vattnet blänker svart mellan iskanter. Där, mitt i strömvaken ligger sex sångsvanar. Det är stöttruppen, härolderna vi ser i detta ögonblick &mdash; den rätta vårsynen här och just nu.

Storån rinner ut i sjön Lygnern, som i sin tur avflyter till Kungsbackafjorden; den lilla troppen av sångsvanar markerar en av de stora flyttningslederna inåt och uppåt över Sverige.

Nya svanflockar ropar och lyser i det blå. De har lämnat havet och styr i skön vinkelflykt upp över dalen på väg mot myrar och tundror i norr och nordost. Att följa ådalen, sjödalen mot väster, det är att fara våren till mötes.

Dalbottnen vidgas. Det är en bondebygd utan vank, ren och klar i linjerna. Stora, vita gårdar, alltid tätt under gråberget, en bred åkerslätt och mitt i tavlan ett vattenflöde, redan i känning med havet, suveränt oåtkomligt för klådiga människor. Allt är detsamma som alltid förr &mdash; marken, rymden, de goda odörerna av gödsel och rök. Det känns betryggande.

Och så kommer det möte mellan vatten och land, som egentligen är ett långt avsked. Havet tar farväl och landet stiger ur vattnet. De vida ävjebottnarna blir äng och ängen åkerbygd. Det är odlingslandet, bondens jord som skapas ur havet, ett skådespel utan ord, ett drama med otaliga variationer runt vår långa kust.

Den första stora vårdagen på en strandäng i Halland, det är den nya skapelsen. Guldgula vidder av fjolårsgräs, svart ävja och en knallblå horisont. Vi går här under ringande lärksång, vipors vingfladder och enträgna skrik &mdash; en veritabel olåt men skön att höra. Alltsammans urgammalt och nytt, nyskapat med dagen och stunden. Ty detta är platsen där våren tar mark i Sverige. Den sveper in från sydväst, en mild mjuk vind, fågelvåren, ljustiden, vår korta lycka mellan mörkren.

Det blixtrar i djupa himlen, ett klippande vitt av vingar &mdash; strandskator. Ett stänk, ett litet grand i den våg av liv som mu välver upp över polens länder. Flocken närmar sig snabbt och sänker sig under tystnad, men i landningens ögonblick brister jublet löst. Har ni hört strandskator i korus? Det är uppbyggligt.

Strandgods &mdash; plankor, pålar, lådbräder, stora klunsiga stubbar &mdash; lyser i solen långt inne på ängen. Det talar om hård västan och högvatten. Detta är avfall, ja visst, men våldsamt hanterat och omtumlat. Dessa träspillror, sidengrå, fint och mjukt avslipade, sidenaktiga också att känna på &mdash; kan man se och beröra något renare? Och dessa stubbar, grova lövträdsstubbar med rotfång som jättespindlar, hur långt har de burits av vågorna, på vilken strand stod de rotade en gång?

Jag ser spiror och bjälkar brutalt, flisigt avbrutna, andra delvis kolade. Vittnesbörd om skepp som blir vrak, strandning, eld ombord. De hör ihop med ett ödesdrama, där människan möter urkraften och i själva undergången betygar en okuvlig vilja.

Strandgodset är gåvor av havet, torr, fin ved här på en skogfattig kust; man samlar ihop det i högar och kör hem det lassvis till gårdarna.

Ängen, ävjan, det grunda vattnet är ett ständigt glidande övergångsområde. Bottenslammet skymtar genom smult vatten mitt ute i fjorden, hundratals meter från land. Jag undrar hur djupt där kan vara och får svar i ett fågeltecken ur skyn, ett svar med antik pregnans. En häger, kanske den första för året, kommer seglande från sydväst, sänker sig över fjorden, sträcker benen nedåt, fäller ihop vingarna, rätar på halsen och står orörlig. Vattnet räcker honom knappt halvvägs över tarserna. Det säger att djupet där han står är tio, tolv centimeter i dag. En annan dag med högvatten är det större och åter en annan dag, när vattnet går ut, ligger ävjan blottad på denna samma punkt. Just detta är strandängens liv. Den lyder under hav och vind, makter som bevarar sin frihet när allt annat böjes in under vårt eget herravälde.

Det svenska inlandet förlorar i nutiden sitt forna ansikte: ett herdelandskap av betesbackar, hagar, ljunghedar, öppet för ljus och vind, sjunker in i barrskogens mörker. Men på strandängen kan ingen skog tvingas fram; här knyter havet förbund med uråldrig betesdrift. När det nya gräset spirar och solgult förvandlas till grönt, då slipper man ungdjuren här ute för en lång, skön sommar. Så blir ängen intill fjorden och otaliga strandängar som denna ett herdelandskap mot havet.

Det är djurens betning som ger strandängen dess karaktär &mdash; denna jämna kortsnaggade grässvål, där alla högvuxna örter är bortklippta och ingenting står upp över det smaragdgröna täcket utom möjligen några gräsnejlikor, som skakar sina blomhuvuden i den ständiga vinden.

Vad vi här ser ytterst mot havet är en flik ay Gammalsverige, ett av dessa ålderdomliga drag i landskapet som är historia i dagens verklighet. Det är betecknande att en sådan rest av gammaldags hushållning har sin plats i utkanten, så att säga i bygdens marginal. Besläktade exempel ger fäbodbruket och fjällbondens arbete med kreatur, höbärgning, fiske och jakt.

En ny generation som bortom lättfången, av sommarindustrin utstyckad och utbjuden natur med fördubblat allvar kommer att söka det genuina, det kärva och enkla &mdash; den kommer att i havets ängar finna något av det finaste i landskapet. I en starkt förändrad kustbygd skall strandängarna öppna sig som alltid förr, tillgängliga och andå helt avskilda, nyskapade och ändå fornåldriga, minneslandskap av natur och tusenårig bondehävd.

Så flyger funderingarna en gyllene vårdag på ängen vid havet. I öster inåt landsidan lyser bygden med brokig, tät bebyggelse. Jag ser bilarna på vägen, en ström åt norr, en ström åt söder, men hör dem inte; motorsurret blir borta i denna starka, fräna, fulla rymd, en symfoni av storm och fågelrop. Detta är ängen mot Klosterfjorden, där Viskan rinner ut.

Hit kom jag en gång i min ungdom en tidig vårdag som nu. Då såg jag över vattnet utanför åmynningen en gammal vitstjärtad havsörn stadd på fiske. Havsörnen skjuter ner i vattnet på ett helt annat sätt än fiskgjusen, som störtar lodrätt; örnen drar ihop vingarna till hälften och skär ner i spetsig vinkel mot ytan. Det var en praktfull syn. Jag antog att det var lax han fiskade.

Nu stiger väl knappt någon lax från havet upp i Viskan; lekplatserna är ödelagda av kraftindustrin och därmed den stam av lax son tillhörde och sökte denna älv. Ingen örn syns till. Men annars är våren på plats. De första beckasinerna har kommit, de virvlar i sicksack upp ur gräset där jag går, ännu tysta, ännu på färd. Snart skall rödbenorna vara här, viporna lägga ägg och sträcktidens obekymrade musik förvandlas till varningsrop kring ägg och ungar.

Sin fulla klarhet når kusten och kustlandet i Ölmevalla, kring Tjolöholm och alldeles särskilt norr om detta gods. Här löper åkerbygden, den forna havsbottnen &mdash; fjären som det heter i Halland &mdash; från ett sumpigt vattenbryn halvmilslångt in till Fjärås bräcka, en egendomlig sandås, ett landisens byggnadsverk som dämmer upp sjön Lygnern.

Detta kustlandskap har sin stora tid i oktober, november. Härom året, en gråkall, sen morgon med hård sydvästlig kuling, stod jag på en bergknalle mitt ute i det märkvärdiga övergångsområde där fjorden, fjordbottnen förvandlas till land. Återigen såg jag det långa avskedet, tveksamt, liksom motvilligt, ett famntag som upplöses; naturen har tid på sig.

I bottenslammet där ute ligger skäddorna och glor genom det grunda vattnet. De glor uppåt med båda ögonen men kan ändå inte freda sig för havsörnen, som seglar där ute, tungt, osäkert i den pressande vinden. I kikaren ser jag att han bär en skädda, en flatfisk mellan klorna. Han seglar vidare över bottengarnens pålrader, där ålkråkorna sitter och vaktar och ser ondskefulla ut, fientliga så där i största allmänhet.

Men vad nu &mdash; han tappar skäddan i vattnet! Slarvig är han också, havsörnen.

I nästa ögonblick har jag en annan örn i perspektivet &mdash; den riktiga örnen, kungsörnen. Det är en annan figur &mdash; fast och samlad, gedrungen som tyskarna säger &mdash; och en annan flygkonst. Med vingaarna halvt indragna jagar han framåt utan att sänka sig; den flykten behärskar han ensam bland alla våra rovfåglar. Några korpar ansätter honom i luften; då händer det att han bryter sin flykt och sveper till dem i ett hårt kast.

Vinden tjuter över fjorden, mot bergsidan och in genom de låga rönnarna. Annars skulle vi höra kacklet från sädgässen som vilar där ute på vattnet, flera hundra fåglar i väldiga, tätt slutna konvojer. Det är kallt, svinkallt i blåsten. Grå molntrasor jagar lågt över vatten och svart ävja. Regnet är inte långt borta. Detta är ingen kokett, in- smickrande natur, men storartad. Att sådant ännu finns kvar är en lycklig följd av den nästan rörande endräkt och ensidighet som präglar vår umgängelse med &mdash; och i &mdash; Guds fria natur.

Hallandskusten är ett sommarlandskap av växande betydelse, man ser väldiga koncentrationer av fritidsbebyggelse, t. ex. vid Steninge, Skrea och Åsa. Det fina är just koncentrationen. Mellan sommarorterna ligger Halland genuint, ett bondelandskap med långa byar tuppradade tätt under bergåsarna och fria, långgrunda stränder.

Alltså precis den modell vi vill ha. Men låt oss komma ihåg: den finns där utan all vår förskyllan eller värdighet &mdash; åtminstone i stort sett. Det är tångsoppan som sörjer för ordningen.

Där ingen sommarbåt kan landa och ingen sommargäst kan löga sig vid stranden, där lever ännu det gamla landskapet. Hur bittert att vi slarvar bort det älskade och eftersökta, skräpar ner marken. Jagar bort den fred vi söker. På några tiotal år har vi slagit under oss den allmänbehagliga stranden och garnerat den med våra sommarhus och badhytter. Redan urskiljer vi en indelning av stranden betingad av dess användbarhet för detta sommarväsen. Redan märker vi att de mil som ligger fria, de fjärdar och vikar som aldrig berörs, har ett försvar i själva sin natur. Är det vassarna, de breda svårforcerade bladvassarna mot insjövattnen, så är det tångsoppan vid salta stränder.

Det är på tiden att konstatera ett betydelsefullt faktum; vassar och tångsoppa ger ett naturskydd säkrare än lagen och dess uttolkare. Där tången ruttnar och luktar fränt utmed stenströdda, långgrunda stränder, där välver sig sommardagens enslighet kring vadarfáglarnas små ungar, och rödbenornas eller strandskatornas hetsiga rop betonar vidden över det hela.

Men det finns andra väldigheter än sommarväsendet, andra faror som kan hota en genuin natur. En av dem, motorismen, reser på sistone ett farligt hot mot den halländska strand som tack vare en kärv natur har lämnats i fred för villor och badhytter.

Den gamla danska riksvägen mot Norge, &#8220;Via regia igennem Halland´", som blev stora postvägen mot Norge och i bilismens övergångsålder riksväg nummer 2, skall nu förvandlas till motorväg &mdash; en bit av framtidens autostrada mellan Oslo och Rom. I Skåne är förvandlingen just i gång; på Lundaslätten ser det ut som när en krälande larv når sin fulländning i en stel, grann insekt med allsköns spröt och tentakler och lysande skrämselfärger.

Nå, tentaklerna sträcks mot norr, mot Hallandsås och vidare mot Göteborgsområdet. I norra Halland svänger dessa tentakler ännu sökande och prövande över marken: det gäller att välja mellan ett par olika sträckningar, den ena i stort sett utmed järnvägen, den andra i själva kustbandet, tvärs genom strandängar, tångsoppa och blöta moras &mdash; just där man ännu ser ålkråkorna fiska och sädgässen vila på vattnet.

I Sverige i Europa, ja, nästan överallt på vårt krympande klot är naturen i trångmål. Det räcker att påminna om en missriktad lanthushållning med jordförstöring i följe, vattenregleringar av olika slag, nya och åter nya industrier som förgiftar luft och vatten, motorismen som skär sönder landskapet och för varje år bara i ett litet land som Danmark direkt slår ihjäl och massakrerar många hundratal tusen fåglar och däggdjur; noggranna undersökningar har uppenbarat detta ännu tämligen obekanta faktum.

Det är hopplöst föråldrat, slentrian av i går att tala om naturskyddarnas som någon kuriös sekt, om deras blåögdhet och brist på verklighetssinne. Förhållandet är det rakt motsatta: att inte räkna med befintliga rester av natur som ett reellt, ständigt stigande värde är en verklighetsflykt, en kortsynthet som snart måste hämna sig. Bevarad natur är ett ofrånkomligt led i den samhällsplanering som i dag är en nödvändighet.

Det finns områden inom svenskt land som är oersättliga. Förstör vi Torneträsk eller Tåkern eller Store mosse med Kävsjön i Småland, då har vi kommit närmare den misär som hotar anden om också inte vår materiella standard.

Det nordhalländska kustområdet är fullt jämförligt med riksklenoder som de nyss nämnda. Det är ett uttrycksfullt element i den dynamik som fyller, formar, inför våra ögon skapar den svenska bilden. Redan det storartade fågellivet påkallar ett skydd för själva miljön. Vetenskaplig expertis har påvisat att det tusental sädgäss som under vinterhalvåret uppehåller sig här just är vår svenska stam. Denna trakt med sina strandängar och vida åkerfält är den enda utefter vår västkust som passar sädgässen. Redan själva utbyggnadsperioden med sin oro skulle äventyra det stora biologiska värde som här avses. Det kan tillfogas att alla vildgäss är fridlysta i Sverige; skulle deras fristad under vinterhalvåret spolieras, kan följden bli en utsträckt flyttning till de danska vattnen, där gässen är fågelfria. Med andra ord: en motorväg i kustbandet kan bli ett dråpslag mot våt svenska vildgåsstam. Vattenlagen stadgar att planerat företag icke må komma till stånd, om det drar med sig förutsedd större skada på vårt lands växt- och djurliv. Skall lagen respekteras?

Vår frejdade svenske fågelkännare Erik Rosenberg framhåller att detta kustalternativ för motorvägen på ett nästan infernaliskt sätt går tvärs genom alla vildgässens tillhåll och betesmarker. Jag citerar hans ord: &#8220;Vi vet inte vad våra efterkommande om hundra år säger om våra landskapsförändrande väg- och vattenkraftsarbeten, hur de uppskattar dem; kanske kommer de att anse dem primitiva och opraktiska, men ett vet vi: de skulle ha stor glädje av vildgässens tidlösa flykt.´"

Den som på resa genom Halland har ett par timmar till övers kan vid Värö-Backa unna sig en liten avstickare åt väster, till Båtefjorden. Strax norr om järnvägsstationen utgår från landsvägen en sidoväg mot kusten. Efter en dryg kilometer har man på vänster hand ett berg som ger en ypperlig utsikt över bygd och fjord. Vad som i stort bestämmer tavlan är boskapsbondens hushållning genom tusen år. Mellan berg och strandäng ligger bondens gård med fägator åt båda hållen; det är en pastoral i bergen, på ljungens mörka grund, och en pastoral mot fjorden, på dessa gröna ängar som hör ihop med havet.

Den gamla generalstabskartan, uppmätt 1842, visar kring Båtefjorden ett skoglöst kustland. Visst ser man nu här som överallt att skogen är på väg att komma tillbaka. Betesdjurens tuktan är mindre hård än förr: i skyddande klyftor står ungtallarna frodiga, och förhoppningsfulla tallplantor tar sig upp genom obetad knähög ljung. Men ännu sträcker kaprifolen sina långa hopsnodda revor över gråbergets hyllor, och ännu öppnas åt söder och väster ett panorama av överraskande storhet.

Ord som landhöjning eller naturlig torrläggning av gammal havsbotten säger inte mycket till fantasien. Vad man ser från denna ur bergsknalle mot fjorden säger allt. I ett enda svep uppfattar man den gigantiska förvandling som har skapat det mesta av svensk bygd. I väster ett vattenblänk, i tavlans centrum den blottade havsbottnen, gråaktig ävja i kilometervida flak och gröna ängar, havets ängar som till sist förbytes i välbrukad åkerjord. Det är landskapshistoria genom tiotusen år.

Längt ute i väster, mot himlen över havet rundar sig ett jättelikt gravröse. Det tillhör bronsåldern och vittnar liksom en mängd andra liknande monument i Bohuslän och Halland om en tidig stor epok i kustlandets historia. Bakom en sådan blomstring måste ha legat rika naturliga tillgångar. Man tar knappast fel om man förutsätter en summering av de nyttigheter som kunde vinnas ut från hav och land. Hällristningarnas bildvärld som möter oss i ett liknande landskap, på Bohusläns berghällar, visar otvetydigt ett båtväsen och en skeppsfart av betydelse. Bakom de bemannade skeppen, bakom stridsscener och soltecken rör sig plöjaren med sina djur och skymtar boskapens välsignelse över en folkrik bygd. Den berömda stora hällristningen på Aspeberget i Tanums socken visar en flock av tjurar, de hanliga organen, kraftfullt återgivna, utesluter beteckningen oxar som det helt beskedligt heter i texten till den bild man får köpa i närmaste handelsbod. Nej, tjurar är det. Enligt en föreställning som ligger djupt inom all magi syftar deras kön att frambesvärja bildens motsvarighet i levande verklighet: en blomstrande boskapsavel. Det hela är en odlingsbild så lik den som möter oss ett par tusen år senare i det framväxande Sveariket, att vi tvingas till en jämförelse.

Landnam är ett gammalt nordiskt ord som betyder anammelse, besittningstagande av landet. I stora delar av Mellansverige och Norrland har landnam skett i led med själva landets tillblivelse. Det är landvinningarna från havet som har vidgat bygden, ja länkat den utveckling som bar upp vårt rikes daning. Det får numera anses klart påvisat att Mälarbottnens gradvisa förvandling till gräsbördig äng, ett underlag för boskapsskötseln, är själva den skapelseakt som i sig innesluter Sveaväldets uppkomst. Det var alltså landhöjningen som åt varje ny generation öppnade nya rika resurser. I sammanhanget minns man att romarfolkets pecunia &mdash; pengar &mdash; hörde ihop med pecus &mdash; boskapshjord; det var i grunden ett och detsamma. Sådan var situationen i vikingatidens Mälardal, och sådan bör den ett par, tre årtusenden tidigare ha varit i forntidens landskap mot Västerhavet.

Landhöjningen är i våra dagar inte så snabb som i forntiden &mdash; i norra Halland ett par, tre millimeter om året. Men det är nog för att vidmakthålla ett levande förlopp, en skapelse ur vattnet av ny jord, nytt fruktbart land genom år och århundraden. Från början och ända igenom är bonden med i detta förlopp: vi ser hur bottnen inmutas redan före sin förvandling till fastmark och äng; det sker med stengärden som lägges ut mellan ägolotterna och vid högvatten rent av sträcker sig ut i blanka sjön.

Detta att kreatursbonden med sina djur nästan i förväg tar ängen i besittning är en viktig omständighet som alldeles säkert har urgammal hävd. Det innebär att ett bondebruk med bete och slåtter omedelbart har tryckt sin prägel på &#8220;sältan´", saltängen.

Det betyder också att någon skog inte har hunnit vandra ut och sluta sig på dessa fjordbottnar; jag talar här om regeln, inte om undantagen. Skogens plats har från början varit klyftor och oländiga fickor under stupen, oåtkomliga för djurens betning och bondens lie. Detta landskap, skulpturalt i sin utformning, med flacka gröna marker mellan bergen, med gårdarna uppradade under stupen, på gränsen mellan berg och äng, och trädväxtligheten instucken som buketter i skrevorna &mdash; denna bygd mot Västerhavet har från början framgått ur en växelverkan mellan naturens långsamma förändringar och bondens arbete.

Allt detta ser man vid Båtefjorden i större skala, klarare och mera plastiskt än på andra håll utefter vår kust mot Västerhavet.

Strax innanför fjordens inlopp ligger en fiskehamn. Tavlan är högst modern: en präktig hamnbassäng med cementerad kaj, en hel liten flotta av motordrivna båtar, lådor med flatfisk, torsk, skarpsill, som lastas ur och staplas direkt på bilarna. Medan omlastningen pågår för fullt, kommer båt efter båt, bukig och tung, genom den trånga passagen mellan berguddarna töffande in i hamnen. Ett stycke vanligt arbetsliv i havets tecken. Det utspelas i lä under bronsåldersröset, och hamnen heter Bua; det är boden &mdash; fiskeboden, fäbodstället &mdash; dagens uppenbarelse av en urgammal verklighet, bonden i förbund med fiskevattnet, den bild som tecknas i bronsålderns klipptavlor.

Det pastorala i denna bild, de betande djuren, fattas idag kring Bua; några små sommarstugor, inströdda mellan klippor och ljungmattor, markerar vårt nya sätt att bruka strand och vatten. Men spåren av tusenårig betning står kvar i landskapet; det är öppenheten, kalheten över dessa uddar och berg ytterst mot Västerhavet.

Från Bua och de små gårdarna söder om Båtefjorden kommer man på en markväg ut till en bergbacke, nästan en ö, mitt ute i fjorden. Den är vackert bevuxen med kråkris och ljung, alldeles skoglös och ger fri utsikt åt alla håll. I närbilder, runt omkring sig har man detta egendomliga vattenrike. Det är ej vatten och ej land; det väger mellan båda. Så kan man säga med en lätt förändring av de tegnérska orden. Man ser hur saltängen löser upp sig i flikar och öar med slingrande vattenband emellan &mdash; en sannskyldig labyrint &mdash; hur stengärdena går ut över denna labyrint och hur svartaktiga ränder av tång avtecknar sig mot det gröna långt inne över ängen.

Detta landskap är begynnelsen till tidvattenstranden, _vaderne, das Wattenmeer_, det interregnum mellan hav och land som skapar havets ängar. Det är en anspråkslös början till något som i Västeuropa &mdash; vid de jylländska kustera, mot Nordsjön och Atlanten &mdash; når sin rikaste utbildning, växer till väldiga mått, en hel naturprovins i vattenbrynet, levande i världshavets andning av ebb och flod, springfloder, hög- och lågvatten.

Den regelbundna rytmen av ebb och flod är vid vår egen västkust en bråkdel av vad den kan bli vid världshavets kuster, vilket gör att den ofta skymmes bort av andra mäktigare vattenrörelser. Tidvattenperioden är hälften av ett måndygn, ungefär tolv och en halv timme. Under halva denna tid &#8220;flör´" vattnet som det heter i Bohus län, och under nästa halvtid &#8220;faller´" det. Störst är skillnaden i norra Bohuslän &mdash; mer än 30 cm. Här vid Båtefjorden bör den röra sig kring 15 cm; vid stilla väder märks den i de grunda vattenbanden, om man har tålamod att stanna på samma punkt några timmar av en sommardag.

Genom vattnet skimrar den ljusgrå släta bottnen. Skall den bära att gå på? Jag prövar försiktigt med foten &mdash; jo, den är märkvärdigt fast, en sandig gyttja.

Därute på gyttjebädden står i gles ordning, men i hundraden och tusenden en underlig liten planta. Den saknar blad, har en grönaktig, rodnande, liksom ledad kropp &mdash; ser ut som en skapelse i venezianskt glas. Glasört heter den också. Den betecknar just stenstranden, &#8220;vaderne´". I sin förmåga att skapa sig in i varje miljö har växtvärlden i denna glasört funnit lösningen, den livsform som är ett med vattenstranden; benämningen träffar just det väsentliga här &mdash; en strand i mjukt förbund med vattnet. På våren, då glasörtfröna gror och plantan växer upp, är vattenståndet lågt. Det stiger sedan under sommarens lopp, och plantan växer i kapp med vattnet för att på hösten vid frömognaden fortfarande kunna nå upp över ytan, åtminstone vid medelvattenstånd. Den art av glasört som tillhör vattenstranden är helt beroende av sin plats men också av en tillräcklig salthalt i vattnet. Redan Öresund är allt för utsötat; här inträder i stället en annan mycket närstående art, som växer på strandängen, landstranden, ända uppåt Bottenviken.

Så kan det se ut vid Båtefjorden ännu på sensommaren. Men i september kommer nästan alltid några dagar med storm från väster &mdash; det rätta vädret för den som vill förstå havets makt över en fjordbotten som denna. Kring stenmalar och uddar i fjordmynningen vitnar bränningen och fladdrar skumvingarna högt mot skyn. Stormtrycket från väster pressar in enorma vattenmassor genom det trånga sundet; på några timmar kan vattnet stiga en halv meter i Båtefjordens milsvida grunda bäcken och skapa om väldiga ytor, tio, kanske tjugo kvadratkilometer av grå slambotten och gröna ängar till öppen, skumbläddrig sjö. Det är bara mönstret av stengärden som ännu avtecknar sig över ytan. Luften är mättad av havets andedräkt, tångens odör, svavelaktigt frän. Nu rives tången med i flödena, nu sprides havets gödsel in över havets ängar. I tången finns ett myller av levande varelser &mdash; snäckor, musslor, tångräkor, maneter o. s. v. ur havets mångfald. De följer med in över bottnar och ängar, dör, förmultnar och hjälper till att gödsla jorden.

Vid en syn som denna förstår man vad högvattnen betyder. Det urgamla bruket av ängarna mot havet har det forna bondebrukets karaktär, den mjuka inpassning i naturens växelspel som säkrar en varaktig välsignelse. Var det vårens och höstens flödvatten som befruktade de breda ängarna i gammal Skånebygd, så är det på havets ängar all den goda näring som med högvattnen spolas in över land.

Från i höstas minns jag en septemberdag på ljungbacken mitt i Båtefjorden, ett par eftermiddagstimmar i rykande storm. I väster öppna havet, tennfärgat i stormen och motljuset, fjordens inlopp med bronsåldersröset i profil mot himlen och i lä därunder Bua, boden, fiskeläget. Omkring mig fjorden från väst till öst, saltängen i vida svep med betande boskap. Och till sist, i en östlig horisont den mogna höstsäden, de brokiga byarna. Jag tvekar inte att säga det: denna utsikt, okänd, berömd av ingen, hör till det skönaste, det mest innehållsrika i våra landskap mot Västerhavet.

Följer man kustlandsvägen åt söder genom Halland, har man åter och åter, i ständigt nya variationer samma landskapsbild som vid Båtefjorden. Mellan uddar och bergöar en vattenyta som drar sig till baka utåt, ständigt utåt och släpper ifrån sig den goda jorden. Stannar man med bilen en minut, hör man i väster fåglarnas färdsignaler, i öster jordbruksmaskinernas rasslande musik. Det är ett oklanderligt perspektiv för ögon och öron, i tid och rum.

Sådan är bilden ännu i södra Halland. Men det långgrunda strandbältet mot Öresund har en helt annan bakgrund i markens och odlingens historia. Var strandängen i Halland ett stycke nyskapad mark, nyss tagen i besittning av bonden och hans djur, så är den i Skåne, mot Öresund, en mångtusenårig del i bygden och dess arbetsliv.

Varje skolbarn får lära sig att landhöjningen efter istiden i Mellan- och Uppsverige har givit oss våra bästa jordbrukstrakter. Mindre välbekant är det kanske att någon motsvarande landhöjning inte har skett i Skåne. Där har kustlinjen i stort sett varit densamma allt sedan den yngre stenålderns och bronsålderns människor byggde sina gravmonument i landskapet. Några av dessa monument &mdash; stendösar och ättehögar &mdash; stadfäster en tusenårig bygd i själva det vattenbryn vi ser i denna dag.

Många hundra gröna mil har vi färdats genom den svenska södern. Vi har följt den forna gränsen mot landet i norr &mdash; Gammalsverige &mdash; en gräns som var en ödemark med myr och skog och vilda otillgängliga stenkummel under mossa och ris. Över Brömsebäck kom vi ut i solen, ut i de skånska landskapen, ett tusenårigt förbund av natur och odling. Och nu står vi här, vid resans slut &mdash; där landet tar slut med släta, frodiga ängar mot en disblå vattenfond.

Det är Eskilstorps strandängar mot Öresund. Dagens datum är den 29 maj, den första riktiga sommardagen. Om en vecka skall djuren släppas hitut för en lång välsignad sommar &mdash; något hundratal unga betesdjur från Eskilstorps socken. Marken, närd av havet, skall nära dem som alltid förr. Här står mot äng och sund en väldig stendös; den talar utan ord om ett mångtusenårigt förbund med en givmild natur.

Det har sagts förut på dessa sidor, och jag säger det ännu en gång: detta är ett äkta förbund, ett samspel som håller genom tiderna. Ingen rovdrift, intet våldförande av jord och grundvatten, ingen ävlan för hastig, oförsynt vinning, sådan vinst som snart blir förlust. Stendösen restes över de döda på livets, det eviga marklivets grund. Stenålderns bönder begrep sambandet. Och vi med all vår naturkunskap, som ger oss makt att kuva, ja spränga naturen &mdash; det återstår oss till sist att gå i lära hos stenålderns bönder.

Hela bygden här i sydväst, hela raden av socknar &mdash; Tygelsjö, Gässie, Hököpinge, Eskilstorp, Vällinge, Stora Hammar &mdash; vetter mot havets ängar. Alla dessa socknar har del i den goda gåvan, saltängen, som ursprungligen var en allmänning, där varje delägare hade rätt att släppa djur på bete, flera eller färre, allt efter hemmanstal. Det gröna brämet av saltäng mot havet är sedan länge skiftat mellan gårdarna, så att varje hemmansägare nu har sin egen strimma, utmärkt med pålar eller taggtrådsstängsel. Men Eskilstorp har &#8220;samsläpp´" som i gammal tid. Ordet säger allt. Inga stängsel ut över den gröna vidden. Och, som sagt, släppet skall ske om en vecka.

En markväg har fört oss över slätten till utmarken mot havet. Där löper i gränsen mellan åker och äng ett stängsel, som ännu bitvis har en ålderdomlig karaktär: det är ett tånggärde, en mur eller vall, byggd av grässvål och bandtång, låg men bastant, ett betryggande hinder för djuren. Den torra bandtången ser ut som tunna gråvita pappersremsor eller som finaste träull. Men den brinner inte; en tändsticka slocknar mot denna luckra, fjädrande massa.

Bandtången, som förr fanns i massor i Öresund och var en av änder och gäss högt skattad föda, har i sen tid drabbats av en sjukdom, som reducerat bestånden till en bråkdel av det forna. Men nu tycks sjukdomen vara övervunnen, nu ökas i sundet de gröna undervattensängarna till båtnad för fåglarna men också för själva stranden, som återigen får en ständig övergödsling inte bara av den svartröda blåstången utan också av bandtång, Det går till som överallt där havet ligger på &mdash; slingor och testar, lösslitna av vågorna, svämmas upp på land, torkar i luften och flyger med västanblåsten in över den gröna vidden; där ligger ett gråvitt nätverk av torr bandtång över gräset.

Markvägen slutar mot en grind i tånggärdet; att öppna den grinden och sätta foten på ängens mark är en utmaning som tas upp ögonblickligt; det slår fram en kör av ilskna, ängsliga, varnande röster, ett vimmel av vingar i luften: ängens fåglar och havets &mdash; vipor, rödbenor, strandpipare, måsar, trutar &mdash; vänner och fiender i samfald protest mot allas fiende, den farligaste, den mest fruktade, människan. Det finns bon med ägg och späda dunungar i gräset. Vem kan se att just detta är en harmlös figur, som trampar försiktigt bland tusenkönorna?

En för alla och alla för en, det är lagen här. Vingfladdret tätnar, kören ilsknar till. Det kommer en ny ton till de andra, kort, klar, i ständig upprepning, en ny uppenbarelse mot den blå himlen fulländningen i fågelhamn, vit med svarta teckningar i verkningsfull motsats, fulländningen också i flykt och skick: skärfläckan.

Jag drar mig undan så snart som möjligt. Skärfläckorna lugnar sig och fäller. På avstånd ser jag hur de löper omkring på tumsdjupt vatten. Det sker ryckvis, de springer rätt snabbt på sina långa ben, lutar sig framåt och håvar med de smäckra uppåtböjda näbbarna av och an i vattenytan. Rörelsen är densamma som när man skummar grädden från en skål med mjölk; vad de gör är tydligt nog &mdash; de skummar smådjur från vattnet.

I yttersta lilla gården mot ängarna kan man berätta att skärfläckan är en nykomling; hon visade sig först för några år sedan, har ökat i antal och finns nu i flera tiotal.

Skärfläckan på havets ängar är ett förnämligt tillskott till vår fågelvärld. Linné såg den vackra fågeln vid Ölands södra udde år 1741. i Ölandsresan skriver han: &#8220;Tvenne vita och för oss främmande fåglar, som voro något större än fiskmåsar, sågos uppå landet, men flögo upp vid vårt annalkande; en av dem sköts strax, och berättades oss, att folket kallade honom skärfläcka och att han endast fanns på yttersta udden av Öland; maken flög ut i havet, varest han sam som en and.´" Sedan följer en noggrann beskrivning av fjäderdräkten.

Linnés notis om fågeln är den första från svensk kust. Att &#8220;folket kallade honom skärfläcka´" antyder gammal hemortsrätt på Öland. Från första hälften av 1800-talet har vi ett flertal uppgifter om skärfläckor med bon och ungar; det gäller både Öland och Gotland. På södra Öland fanns de kvar ännu vid mitten av 1880-talet, men sedan kom ett långt avbrott. Först på 1920-talet vände fåglarna tillbaka &mdash; nu till ängarna utanför Skanör och Falsterbo, snart också till Foteviken innanför Skanör; där såg jag i mitten av 1930-talet ett fyrtiotal i flock mot en disblå högsommarrymd. Det var ett av dessa ögonblick som lever i full glans genom ett människoliv. Och idag: kring Falsterbonäset, vid Foteviken, över de milslånga ängarna mot Sundet &mdash; överallt är skärſläckorna med i det stora skådespelet. De har redan kommit till norra Halland, till Båtefjordens marskland. Var skall de lysa och fladdra härnäst över äng och vattenbryn?

Mitt på strandängen utanför Eskilstorp fick jag syn på en egendomlig detalj i grässvålen &mdash; en ringformig grund ränna, fylld av klart vatten, där den vitblommiga vattenranunkeln bildade ett fint täcke över ytan. Denna vattenfyllda ränna, som bildade en cirkel på några tiotal meter, var omgiven av en vall eller ansvällning i grässvålen, lika fint rundad. Innanför vattencirkeln fanns en annan sådan vall. Så mycket förstod jag att detta måste vara ett verk av människor; förklaringen fick jag senare genom en artikel om &#8220;flygspaningar in i forntiden´" som företagits av kapten Esse Ericsson, signal och fotoofficer på Ljungbyhed.

Från ett flygplan på lagom höjd har man möjlighet att urskilja detaljer i terrängen som på närhåll ofta skymmes bort i ett virrvarr av växtlighet, dagrar och skuggor. I fågelperspektiv ordnar sig allt sådant till en samlad bild; terrängens ojämnheter och växttäckets karaktär, som följer och anger jordmånen, avslöjar då med häpnadsväckande tydlighet alla slags fasta fornminnen i markytan &mdash; gravar, husgrunder o. s. v. Sådan flyspaning har på flera håll i världen givit märkliga resultat.

Till kapten Ericssons upptäckter hör just den dubbelring i marken, jag själv senare kom att få se, och ytterligare en dylik på samma ängar mot Öresund. Flygbilder av dessa anläggningar har jämförts med liknande ringar som påträffats i Mellansverige; man anser att det rör sig om hingsthetsningsplatser, ett slags arenor på ängen. Hetsning av hingstar, tydligen till kapplöpning inom en sådan ring, var under järnåldern ett folknöje, med all sannolikhet åtföljt av vadhållning. Människan är sig lik.

Det finns ett annat sätt att söka efter markens minnen. Gamla dokument och kartor har mycket att säga om försvunna generationers bruk av jord och nyttigheter. Sådana urkunder låter oss förstå att
ängarna mot Öresund &mdash; kring Foteviken och Falsterbonäset &mdash; var en omistlig tillgång under medeltiden, alldeles särskilt under de århundraden då sillen gick till i Sundet och just Falsterbonäset var platsen för en väldig bebyggelse, ett fiskeläge och en marknadsplats i jätteformat, ett slags Klondyke i sillens tecken. Det är lätt att förstå vad tiotals kvadratkilometer av frodiga betesmarker har betytt for kosthållet i den stora sillstaden, som tidvis lär ha räknat över hundratusen människor. Havets ängar gav mjölk och smör och annat gott till sillen

Mårten Sjöbeck, vår snillrike vägledare i studiet av odlingens historia, har med hjälp av de gamla dokumenten givit oss en fyllig krönnika om &#8220;Öresundskustens gröna båge´" av urgarnmal ängsmark från Malmö hela vägen över Eskilstorp, Vällinge och Stora Hammar. Han har påvisat att den ekonomiska kartans gamla ägogränser låter oss urskilja sträckningen av en urgammal fädrift, som förenade Romeleåsens milsvida betesvidder med de lika väldiga strandängarna mot Öresund. Sjöbeck tänker sig, att betesdjuren allt efter årstiderna har drivits genom denna mångmila fägata mellan berg och hav. Det påminner om en annan sådan fägata med uråldrig bakgrund; den går från Campagnans kullar genom Rom till maremmerna, de stora betesängarna mot Medelhavet. Några tusen år har gått sedan de första latinska herdarna drev sina djur utefter detta stråk, fägatan har blivit en storstadsgata, men ännu går djur och herdar samma väg genom världsstaden; mitt inne i Rom såg jag en dag i april med egna ögon hur den trånga gatan fylldes av en präktig fårahjord som &mdash; till synes oberörd av en larmande yttervärld &mdash; tätt hopsluten, rygg vid rygg, på klapprande klövar trippade sin vanda väg från havets och vårens ängar till sommarbetena i bergen.

Men åter till ängarna mot Öresund! De märkvärdiga ringarna i grässvålen, andra fornminnen därute, byarnas anordning i förbindelse med detta ängsrike, den förhistoriska fädriften mellan kust och inland &mdash; allt sådant öppnar ett djupt perspektiv och mångförgrenade sammanhang. En framtida forskning skall alldeles säkert ytterligare bekräfta vad redan stendösen i Eskilstorp säger oss, där den lyfter sitt jätteblock mot ängens gröna fond: detta är ett stycke mark som genom tusentals år rikt och betydelsefullt har spelat med i vår odlingshistoria. Därtill kommer andra värden &mdash; ängsmarkens, dybottnarnas och de grunda vattnens växtlighet, det överflödande fågellivet och först och sist den öppna, sköna karaktären over dessa havets ängar. Det är en oavvislig nationell uppgift att rätt förvalta och åt eftervärlden lämna i arv en sådan härlighet.

Kring Foteviken och utanför Falsterbonäset har Öresundsstranden en bredd och öppenhet som verkligen påminner om Västeuropas stora marsklandskap och oändliga tidvattensstränder. Här, långt nere i Sundet, är skillnaden mellan ebb och flod helt obetydlig &mdash; några centimeter &mdash; men i den grunda Foteviken märker man ändå vattnet strömmar utåt eller inåt med långsamma pulsslag; det är tidvattenböljan sot åstadkommer ett ständigt utbyte med Öresund. Och någon gång kan havet hävda sin makt över hela denna låga strand; det stiger i en stormflod, bryter våldsamt in över ängarna och sopar rent för sig. Vid Foteviken kan floden nå upp till gårdarna på Lilla Hammars näs och i Skanör ända in i gatorna. Men annars råder freden.

I Skanörs tvärgator, som öppnar sig mot väster, har man överallt samma utblick över ängarna med blanka vindlande vattenband i det gröna och Sundets horisont längst ute under västerhimlen. Badhytterna lyser med granna färger mot den vita reveln, solreflexerna leker i vattnet och badgästerna promenerar i sällskap med Skanörs brokiga gäss ut från staden för att ta sommarens ljuvlighet i besittning.

När kvällen kommer blir det skumt i gatorna under träden men ute över ängarna dröjer ljuset kvar och solnedgångens färger brinner och bleknar i ett gigantiskt molnlandskap. Falsterbo fyr blinkar redan därnere i söder över revet, i norr lyser fyrarna vid Drogden och Flintrännan, mörka fartygssilhuetter skrider sakta i horisonten. Här och där vid ängens vattenband står ålmetarna med sina spön. Det är ännu lngt till den stora åltiden; här gäller det bara stannålen, gräsålen &mdash; antagligen ålhannar som går på tillväxt. De börjar röra på sig nu när det skymmer. Ett flöte vippar till och försvinner under ytan, det blir ett ögonblicks spänning medan den stretar emot och försöker knyta sig fast därnere. Annars händer ingenting. Havet vilar Människorna vilar.

