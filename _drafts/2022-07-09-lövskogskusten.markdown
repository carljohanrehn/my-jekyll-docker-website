---
layout: post
title:  "Lövskogskusten"
date:   2022-07-09 17:04:00 +0000
categories: Den svenska södern
---

Från Brömsebro går gamla landsvägen söderut till Kristianopel genom härlig gammal barrskog med grova träd; den växer över ett stort dynområde, där den fina flygsanden sover under barr och ljung. Över den mörka barrgrönskan skimrar en rymd som är havets: denna rymd som har vattendis i sig och liksom begär att få lägra sig över tång och ävja och låga horisonter.

Allt detta kommer med ens där tallarna glesnar. Framför oss ligger Östersjön, starkare, fullare i färg och must än i de nordliga skärgårdarna. Bortom låga revlar spänner en tom horisont. En fiskebåt lyser kritigt blåvit i detta dis, som är ljus i synlig måtto. Ett par strandskator svänger skriande in över stranden, där tången ligger i svarta sjok. Tången har den rätta odören, skönt rutten. Men det är vind över allt detta, en frisk vänstanvind, och på vänstanvinden flyter de stora rödnäbbade skräntärnorna.

Tallskogen är plötsligt ersatt av öppna, solbaddade snårmarker med slån, hagtorn, nyponbuskar. De ädla lövträden, ekar och askar, tecknar lövskogskustens mjuka linje. Det är djupt tillfredsställande för en sydsvensk själ. Denna plötsliga övergång, detta milda men starka underverk att komma ur barrmörkret och med ens famnas av ett intensivt ljus, en havets himmel, en sydlig värld är något för Blekinge alldeles eget; Skåne eller västkusten har ingenting liknande.

En minut senare kan barrskogen komma emot oss igen. Vi är inne i sval skugga. Nästa utblick, nästa perspektiv är en kärv bygdebild med små gärden omringade av grå odlingsrösen, långa grå murar, hela torg av hopade stenar. Från Kristianopel till Torhamns udde reser man ett par, tre mil mellan stenmurar, som grenar sig kring alla åkrar och ibland sväller ut till samma mått som i norra Blekinge. Med någon möda klättrar jag upp på ett sådant mäktigt krön för att ta en bild. Den unge bonden på gården får se mig, förstår avsikten med denna kraftansträngning och kommer ut på gärdet. Jag får veta att han själv har byggt vidare på fädernas verk; det syns också på alla de nybrutna ljusa stenarna. Jorden är god, säger han, den lönar arbetet.

Så kommer vi då ut på Torhamns udde, en revel i jätteformat &mdash; block och sten i strängar och hopar, en gång avlastade av landisen, sedan omflyttade och hopskruvade av bränningar och isgång. Mellan dessa grå stenmassor utbreder sig gröna ängsytor och mörka flak av tång och ävja, den rätta grunden för vadarfåglarnas rörliga sällskap. Fonden är den blåa sjön, rymden kring det hela är fåglarnas: rödbenor drillar, tofsvipor kastar, blänker, kvider i denna starka luft. En strandpipare &mdash; av den mindre sorten &mdash; figurerar på den kortgräsiga ängen, vacklar, släpar sig fram med ena vingen halvt utslagen &mdash; låtsas skadad och lemmalytt för att locka oss från äggen. Tre viggpar, en skedandhane, en knölsvan hör också till majsynen i detta ögonblick.

Sådan är Torhamns udde i sitt möte med Östersjön. Om hösten brusar det stora fågeltåget från länderna i nordost genom rymden över detta hörn av Sverige mot länder och stränder i sydväst. Men de farande flockarna skall vi se från höstens Kap Farväl, från Falsterbonäset. Nu gäller det skog och bygd mot havet.

Torhamns udde är inte bara ett stycke kust med uddar och vikar och en vidlyftig skärgård. Den är också en hel bondebygd med de vanliga röskantade åkerlapparna, med fattiga, liksom utmagrade björkhagar, enmarker, kala berghällar. Men i samma havsband, bara ett par mil åt väster möter oss en helt annan bild, åtminstone i det yttre. Det är lövskogskusten i en uppenbarelse så rik, så fylld av blomning och liv, av de väldiga trädens kraft, av lust i blod och sans, att vi säger med en mun: detta är den fullkomliga våren. Paradisets namn är Tromtö.

Nog har Skåne de skönaste marker &mdash; jag tänker på Häckeberga, eller Svaneholm, eller Sövdeborg &mdash; med lövskog, kärr och vatten, men vid sidan av dessa små stycken av Forntidsskåne står skogen mot havet, Tromtöskogen här i Blekinge. Näktergalssången slår emot oss från tre, fyra håll. Mellan de mjuka, fulla flöjttonerna, de smattrande slagen, som av kastanjetter, de vilda skärrande ljuden ur denna fågelstrupe hör vi grönsångarens tonföljd med ett långt metalliskt klirrande på slutet och lövsångarens saktmodiga melodi. Ett par skogsduvor sveper i tyst, snabb flykt över ekar och bokar. En häger skorrar över kronorna. En nötväcka visslar klart. En ormvråk skriar. Vitsipporna blommar i en glans över marken, en fullhet, som är utan motstycke. Det är som om en sista snöby hade sållat sin vita sådd över jorden. Ekarna står ännu nakna, men kring bokarna gnistrar detta gröna guld som hör ihop med några glidande soldagar i månaden maj och snart skall mörkna till en lång sommarskymning i skogen.

Det nya lövet susar i havets vind, och hela tiden har man detta sorl i söder, detta klara böljebrus som är Östersjön. Ingen annanstans i hela vårt land finns en sådan förening av skog och hav. Vilket ljus över den bruna lövmattan! Själva dagern är med i denna förening: det är havets gigantiska reflexspegel som återkastar solljuset, fördelar och sprider det in under träden med sådan kraft att skuggorna försvinner. Det är ljust i varje vrå mellan mossiga stenblock, i varje det tätaste snår långt inne i skogen.

Bokarna står ovanligt resliga ända ut mot stranden. Ekarna lyfter sig liksom befriade ur det strupgrepp, den gastkramning som annars pressar ihop deras former. Vildaplarna sticker fram helt obesvärat i själva brynet mot strand och hav. Man märker ingenting av den stormkappa som ligger tungt över skogens bryn mot Västerhavet, på Hallands Väderö eller Särö. Saken är den att det är västanvinden, den härskande vinden, som pressar skogen i Sydsverige, i synnerhet på västkusten, men också var som helst i öppet läge inuti landet; vid Skånes östkust, t.ex. utanför Haväng, ser man med förundran hur de stora bokarna, som står högt och fritt på strandbrinken mot öppet hav, lutar sina stammar och grenmassor utåt, mot öster, hårt tryck ta av västanvinden, vinden från land. Detsamma gäller al- och björkskogen på de yttre ögrupperna i Stockholms skärgård, t. ex. på Norrpada. Stormkappan finns i väster, inte i öster, mot havet. Tromtö vänder östsidan mot den vida Tromtöfjärden och har intet ohägn av sitt fria läge.

Utanför Tromtö, i själva havsbandet ligger Arpö. Vi for ditut genom en skärgård med lummiga stränder, vita svanar och halmgul fjolårsvass &mdash; nästan ett insjölandskap. Men vattnet har den grönklara färg, den friskhet och sälta som tillhör södra Östersjön, och sillen går in mellan öarna. Det är den goda blekingesillen som tas med not från stränderna eller också med &#8220;vrak&#8221;, drivgarn. Till stor leken är blekingesillen någonting mitt emellan Västerhavets sill och Östersjöns strömming. Här säger man ännu sill, det är bara &#8220;hattadamer&#8221; som säger strömming. Så talade vår båtsman.

Fastän oskyddad, ytterst mot öppna havet, är Arpö täckt av härlig ekskog, blandad med lind och ask. Ingen människa bor därute &mdash; finns det något roligare än att komma seglande till en obebodd ö, stiga i land och ha god tid på sig! Vi lade till vid en strand av klappersten och stora block, trängde oss med möda genom en formlig förskansning av slån, nyponbuskar, björnbär, manshöga, frodiga nässlor och befann oss i en lövsal, där de späda bladen av ek och lind ännu bara gav en lätt halvskugga över marken.

På sydsidan, mot havet, trängde vi återigen genom en hindergård av slån och nyponbuskar. Där fanns också fågelbär, rönn, hagtorn, vildkaprifol &mdash; allt vad näktergalen kan begära av tät, skyddande grönska. Förklaringen till all denna yppighet var lätt att se; det var tången, den näringsrika blåstången, uppsköljd av vågor och bränning, fraktad in över land av stormen, hejdad och fasthållen just i de täta strandsnåren. Där, mitt i buskagen löper tångranden; överallt ser man havets gödsel uppkastad mot snåren och upphängd i svartröda sjok på grenar och kvistar.

Över ekskogens bryn mot havet flög en storskrakhona i vida svängar och ropade sitt namn &mdash; skrak, skrak! Hon var ängslig för sin hemlighet, de nyvärpta äggen, som fanns gömda i någon ihålig ek &mdash; de stora, granna äggen, som människorna har ett gott öga till. Det blir så förträffliga pannkakor på sådana ägg. Men vi var ofarliga, det såg hon ganska snart, blev tyst och fällde i strandvattnet.

På nordsidan av Arpö finns en sumpig bukt med bladvass innerst mot den våta ängen. Där, i det grunda vattnet intill vasskanten stod tre stora grå fåglar. De stod blickstilla, stela som skiltvakter.

Lyckligtvis upptäckte vi dem på långt håll &mdash; så där 150 meter &mdash; och stannade genast. Vi hade inte stört dem. Det var hägrar på fiske. Den grunda viken var säkert ett förträffligt fiskeställe. Där de tre fåglarna stod på fotsdjupt vatten, hade de småfisk runt omkring sig. Hägerns metod är att vänta tills fisken av en händelse kommer inom precis lagom räckhåll för den skarpa näbben. Då hugger han till, en rörelse så snabb, att ögat knappt uppfattar vad som sker. Men i nästa ögonblick blänker och blixtrar en fisk mellan hans näbbskänklar. Han har huggit fisken på tvärs och vänder den sedan skickligt med små knyckar, så att den glider ner i krävan med huvudet före.

Vi gav oss god tid att titta på hägrarna. De stod inte alldeles orörliga mellan de blixtlika utfallen. Följde man en fågel med ögat, kunde man urskilja långsamma rörelser; en hals sträcktes, ett steg togs ut, så dröjande, så försiktigt, att ingen fisk kunde märka något. Hägrarna tycktes ha god plats i krävan; samma fågel kunde fånga tre, fyra fiskar, kanske flera, innan han fått nog.

Hägrarna styrde i målmedveten flykt snett över fjärden mot en viss punkt på fastlandet, och från samma håll kom andra fåglar flygande. Därinne fanns boplatsen. Så länge min följeslagare kunde minna tillbaka i tiden &mdash; det var mer än ett halvt århundrade &mdash; hade den stora hägerkolonien funnits där på udden i den höga lövskogen.

Från Arpö följde vi hägrarnas led över fjärden in mot det lummiga skogsbrynet. Genom skogen höll vi samma riktning, vägledda av de skorrande ropen över kronorna.

Äntligen befann vi oss på boplatsen. I bokars och ekars kronor, högt i det finaste kvistverket såg jag massor av bon; jag räknade till femtio, till hundra och tappade till sist räkningen. Så skall det se ut där hägern bor; den stora fiskarfågeln hör sedan gammalt ihop med lövskogen, även om han numera ibland får nöja sig med granskog.

De grå stammarna steg raka upp till femton, tjugu meters höjd, de väldiga uppåtsträckta armarna delade sig i allt finare grenar, och överst, högt över jorden, vilade bona ljusa och luckra, liksom sammanvirkade av spindelväv och gräs. De vaggade med kronorna för vinden, men kvistverkets smidiga fingrar höll dem säkert fast. Hägern själv går förunderligt vackert i stil med de spindelvävslätta bona &mdash; en storfågel, men smidig och lätt, där han seglar över trädtopparna.

Nu var det ägg i alla bon; hägrarna flög ängsligt av och an över träden. Deras korta, vilda skrän rungade i våra öron. Det skulle varit synd att stanna länge och hindra dem att återvända till ruvningen. Vi gick raskt tillbaka till båten.

Fem veckor efter denna dag stod jag återigen i hägerskogen. Nu var allting annorlunda, hela skogen som förbytt, fullkomligt oigenkännlig. Sikten var skymd av täta lövmassor, det var halvmörkt under träden och fullt av nässlor, ymnigt överstänkta med hägerungarnas kalkvita spillning. Flertalet bon var svåra att upptäcka, men på markens stora vita spillningsfläckar, en under varje bo, kunde man se var de fanns och räkna dem. Ställde jag mig på en sådan vit fläck och tittade uppåt, såg jag boets undersida som genom en skorsten i lövverket, ty rakt under boet var alla blad och späda skott bortfrätta av den skarpa spillningen. Det luktade fränt och surt av all denna spillning, av tappade fiskar och nerfallna döda hägerungar, som låg och ruttnade bland nässlorna. Där hittade jag flera mörtar, en braxen och en liten gädda, men också ett par små skrubbskäddor; det stora flertalet var sötvattensfiskar, som är allmänna i skärgården och troligen lättast att fånga. Men vid en del hägerkolonier har man lagt märke till att fåglarna flyger milslånga vägar ut till kusten för att fånga saltsjöfisk.

I nästan varje bo fanns det stora ungar; de stod högresta och orörliga däruppe på boets plattform och spanade ut över trädkronorna mot fjärden och öarna. Därifrån skulle de goda gåvorna komma, det hade de väl reda på.

Nu var det ingen risk att förlänga besöket i hägerskogen, om jag bara inte trängde mig för tätt inpå. Klockan var åtta på morgonen, jag var ensam och kunde stanna hur länge som helst utan att någon blev otålig &mdash; kan man ha det bättre?

Jag valde ut en plats några tiotal meter från en grupp av träd, som bar tre bon fullt synliga. I två av bona såg jag ungarna; de var stora och kraftiga, tre i det ena och fyra i det andra. Dessa två bon var fullständigt vitrappade av ungarnas spillning; det såg helt prydligt ut på avstånd. I det tredje boet var rismassan mörk; där syntes inte ett liv.

I början ställde jag till med en del oro; hägrar kom flygande, fick se mig och väjde med häpna och förargade skrän. Men länge dröjde det inte förrän lugnet började återvända &mdash; om man nu kan tala om lugn i en hägerkoloni, där det alltid finns några som träter eller slåss med varandra, fast alla är lika sällskapliga. Från de många bon, som inte syntes, hörde jag gång på gång högljutt oväsen; det levde opp än här, än där i kronorna. Efter en timme bevittnade jag med både öron och ögon sådana uppträden i de båda förhoppningsfulla syskonkretsar, jag hade i kikaren. De vilda uppträdena var måltiderna i hemmet, högtidsstunderna, då föräldrarna kom hem med krävan full av mat.

Ett sådant besök var en storartad syn. Långt därutifrån kom hägern flygande högt, med mäktiga vingslag som en örn. När han kom in över boträden, vände han i en vid sväng och seglade mot vinden ner till sina ungar. Några korta lystringsrop under den susande glidflykten; ungarna svarar med otåligt skorrande, den stora fågeln slår till på bokanten, sitter stilla ett ögonblick, gör några krängande rörelser med halsen &mdash; han stöter opp en fisk ur krävan &mdash; och så kommer höjdpunkten: skorrandet stiger till skrän, ungarna sträcker sig uppåt med vidöppna gap, en av dem omfattar våldsamt den gamla fågelns huvud, som om han ville sluka sitt väsens upphov och inte bara fisken. I nästa ögonblick sväljer han, på hans smala hals ser man en ordentlig bula, som sakta flyttar sig neråt; det är fisken som glider ner i krävan. Fisk efter fisk vandrar ur svalg i svalg. Ungarna kämpar om bästa plats, flaxar och skränar. Den gamla hägern sitter stilla och ser på men kan plötsligt dela ut ett näbbhugg där det behövs.

Så bredes åter de stora vingarna, hägern kastar sig ut på ny fiskefärd, och oron i boet stillnar efterhand.

Efter tre timmar händer något i bo nummer tre. En häger kommer seglande och fäller där. Ögonblickligen, innan han fått tid att lägga ihop vingarna, reser sig tätt intill honom en annan häger, som hela tiden måste ha legat osynlig djupt i boet. De båda fåglarna står mitt emot varandra och bugar sirligt med mjuka halsrörelser &mdash; det är en hälsning, jag ser, en aktningsfull avlösning, ty den som nyss reste sig ur balen flyger sin väg, medan den just hemkomna fågeln läg ger sig till rätta på boet. Där finns tydligen ännu ägg, en försenad kull.

Sex timmar tillbragte jag i hägerskogen, en halv julidag i denna sällsamma stora fågelstad, så fylld av ävlan och strävan för ett släktes framtid. Outgrundlig är denna strävan, djupt nedlagd hos allt levande. Vad målet kan vara, långt genom tiderna, är en livets gåta; men ständigt ser vi hur denna okuvliga vilja fyller vårens och sommarens värld med skönhet, spänning och alltjämt nya äventyr.

Från Tromtö och Arpö förflyttar vi oss till Sturkö, en annan ö i detta kustband, knappt mer än en mil snett över fjärden, och återigen händer detta: hela miljön, mark, växtlighet, bebyggelse, är något helt annat, liksom förbytt. Vad som här anger grundtonen och röjer sig i varenda detalj är fattigdomen. Likheten med Torhamns udde faller skarpt i ögonen. Istället för den yppiga lövskogen har man här de magraste hagmarker med avsnaggat gräs, med enar i oändlighet över bergknallarna och ett tunt jordtäcke som låter kala berget sticka fram. Mellan dessa utmärglade hagar och nakna bergknallar gömmer sig åkrar, ibland rätt stora, överallt välskötta. Sturkö har betydliga byar, Bredavik, Ryd, kyrkbyn o. s. v. Det hela är liksom det inre av Torhamns socken en urgammal bondebygd, ett system av in- och utägor, av åker och betesmark. Ängen, som gav vinterfodret, bestod i Blekinge mest av mad och kärr; det var kärr- och sjöslåttern man fick lita till före vallodlingens tid.

I Sturkös hagmarker finns egentligen alla de element som sammansätter den rika bilden på Tromtö. Här växer mest björk men också ek, rönn och vildapel, mera sällan bok men slån, hagtorn och nyponbuskar. Skillnaden ligger egentligen inte i artbeståndet men så mycket mer i något annat, den ytterliga utarmning som präglar mark och växtlighet. Ekarna är klena krakar, intet enda träd har fått tid att växa sig stort. Slånen är hårt nerbetad, fotshöga purror, som ändå försöker blomma. Ser man någon större slånbuske, konstaterar man alltid att den i en ömtålig ungdom har fått skydd av de täta enbuskarna. Detsamma gäller hagtornen, även om den står sig något bättre än slånen under betesdjurens tuktan.

Färdas man sedan riksvägen mot väster och sticker av åt söderhavets håll så ofta där ges tillfälle, exempelvis till Kuggeboda och Styrsvik, möter man samma bygdetyp, samma byar med små brukningsenheter, samma betesmarker i olika stadier av undernäring och utsugning. Man inser på en sådan färd att de kala urbergspannorna, som lyser fram överallt mellan enar och björkar, visst inte är något &#8220;ursprungligt&#8221;; de finns lika allmänt i Tromtö skogar &mdash; men där gömda under mull och lövförna. Det är djurens betning som har löst upp marktäcket och vinden som har blåst bort det. Blekingekustens bondebygder är med sina utslitna hagmarker ett talande exempel på jordförstöring.

Vår benägenhet att betrakta all obruten mark som ursprunglig har i det längsta hindrat oss att här i norden urskilja vad som i södern är klart och omisskännligt. Den avklädning av betesmarkerna i bergen, vars första stadium var skogens undergång och vars sista ödsliga fas är matjordens förskingring genom vatten och vind, har i det danska och sydsvenska lövskogslandskapet motsvarigheter &mdash; visserligen av mindre omfattning &mdash; som knappast tillbörligt har uppmärksammats.

Ursprunglig är ett omöjligt uttryck, när det gäller natur; ursprunglig var inte ens den glödflytande granit som i planetens forntid vällde upp ur jordskorpans sprickor. Sedan kom öden och tidrymder, okända för oss, sedan kom hav och landisar, registrerade av oss, sedan återigen hav som spolade bort all lera från isslipade hällar, sedan en landhöjning och till sist nya årtusenden, som gömde hällarna i mossa, grönska, mull. Efterhand kom skogen, och över en djup skogsförna knöt sig stenåldersträdens, de ädla lövträdens grenverk. Vad som har skett under människans tid är just den förstöring av skogen, den avtäckning på nytt, den skalpering som är betesdjurens verk.

Förstår man saken på detta sätt, då begriper man vad som annars är en gåta i detta Blekinge: att den ena halvön, den ena holmen ligger täckt av yppig skog, den andra skallig, utmagrad, med några enar och eländiga hagtorns- eller slånpurror som enda prydnad. Och detta, märk väl, fastän grunden är samma urberg, gnejs eller granit, och moränbetäckningen av flyttblock, stenar och krosstensgrus från början ungefär densamma. Vad som gör hela skillnaden är graden av betning under &mdash; låt oss säga &mdash; de sista fyra, fem hundra åren.

Detta är intet antagande, intet hugskott av tvivelaktig art; det illustreras tvärtom omedelbart och gång på gång av vad man ser ut efter vägen. Rätt ofta återkommer följande detalj i landskapet: en öppen eller halvöppen betesmark med kala berghällar begränsas av ett stengärde, en av dessa otaliga stenmurar som gör bondelandskapet i Blekinge till en sannskyldig labyrint. På andra sidan om detta stengärde står skogen tät, nästan ogenomtränglig. Där har grässvålen inte trampats sönder av betesdjurens klövar, mullen inte pulvriserats och flugit bort med sommarvinden.

En bättre lektion står inte att få. Det är åskådningsundervisning av samma slag som på Öland, där kalkstenshällen ligger naken på ena sidan om hägnet och skogen, den rika öländska lunden står tät på den andra. Eller i Skåne, t.ex. vid hägnet mellan böndernas Hyby och herremännens Torup, där marken på bondesidan är en öppen fälad med enstaka sönderbetade hagtornsruskor, men på adelssidan en skogsbotten skuggad av bok och ek.

Med andra ord: det är fördelningen mellan de stora egendomarnas, den gamla adelns landskap och bondejorden som i Blekinge framträder med en slående skärpa och inom hela kustbandet gör en skillnad &mdash; annars obegriplig &mdash; mellan markområden som omedelbart berör varandra. Där det Wachtmeisterska fideikommisset och andra gods med sina egendomar når ut i skärgården, t. ex. vid Skärva och Vambåsa, på Tromtö och Arpö, har naturen genom några hundra år  fått utveckla det lövskogssamhälle som idag tjusar oss. Djurens betning har hållits inom snäva gränser, lövträden har fått fred att växa till de väldiga trädgestalter, de silverstammiga höga bokar, de majestätiska ekar som är kraftens sinnebilder inom växtriket och landskapet Blekinges stoltaste prydnader. En fast organisation av jord och skog, säkra och varsamma händer har genom tre, kanske fyra sekler länkat skogens utveckling fram till den prakt och skönhet som var målet för dessa omsorger. Endast och allenast där så har skett, endast på dessa gamla gods gör kustlandet och skärgården i Blekinge fullt skäl för den benämning, lövskogskusten, som rubricerar dessa sidor.

Riksvägen från öster till väster genom Blekinge går just i gränsområdet mellan barrskogens land i norr och det kustområde som allt jämt domineras av lövskog. Stundvis sluter sig tall och gran kring vägen, och i skuggan över mossiga flyttblock tror man sig färdas genom djupa Småland. Men i nästa minut, i ett ljusomflutet ögonblick öppnar sig ett panorama som är Blekinge och intet annat i den svenska mångfalden: ek och bok i långa, mjuka bryn över en mark som fortfarande är en kummelstad av väldiga flyttblock. Och mellan brynen, rakt i söder ett brett, skönt odlingsland, en åkerslätt med blänk av vatten längst ute i fonden, en östersjövik under middagssolen.

Så mynnar Blekinges åar innerst i en skärgård som förenar bygd och strand, urberg och ädel lövskog, strömmande vatten och salta flöden. Det är en sammangjutning som skapar liv inåt och utåt, en levande puls, det djupast egna i Blekinges natur.

Sådan är ännu Mörrumsån. Men framtiden är oviss.

Jag sitter på en stor sten i ån, nästan ute i strömdraget. Mot stenen stryker den snabba forsen, bubblar och porlar. Genom hällningarna ser jag att vattnet är rent. Det kommer från Småland, från den stora sjön Åsnen som ännu ligger oberörd, ofördärvad och samlar det finaste av sydsvensk bygd &mdash; Urshult, Jät, Skatelöv.

Intill mig står hampflox med gråvioletta blomkvastar. Den hör ihop med vattenporl kring nakna svarta stenar. På andra sidan, bakom mig, har jag Osmunda regalis, den i sanning konungsliga ormbunken. De stora buketterna av mångflikade blad släpar i forsen och rör sig av och an i vattnets egen rytm. Osmunda är Mörrumsåns finaste prydnad. Den är ett med detta rörliga vatten på samma sätt som hampfloxen. I stranden växer pors som en påminnelse om Småland. Men över porsen stiger en vägg av rik lövgrönska. Det är ek, bok, avenbok, ask, hassel, till och med lönn. Sydsveriges rikedom sluter sig här kring ett forsande vatten som ingen annanstans i detta land.

Utsikten från min sten är begränsad som alltid i det inre av Blekinge. En strimma av himmel över denna vattnets hålväg genom tät grönska. Men i närbilden finns också en utblick, stora sammanhang, geografi i sak. Från Atlantens vattendjup, genom Nordsjön, Sundet, Östersjön kommer glasålen, som just nu osedd ringlar förbi mellan dessa stenar, på väg uppåt till den insjövärld, där levnadsåren, till växtåren skall förflyta. Finalen blir färden tillbaka mot Sargassohavet, mot livets början. Den mogna ålen, blankålen, möter den mogna laxen, blanklaxen, som är på väg uppåt till lekställena under strömmande vatten.

Allt detta sker under Mörrumsåns löddriga yta, under skum och virvlar, i svarta strykor och bakvatten. En verklighet som ingen människa ser men som ändå fyller fantasien. Som ofta förr &mdash; i björnskogen, i järvens rasmarker, på de djupa fjällvatten &mdash; säger jag till mig själv: det som tjusar själen är inte bara synbilden, det är också vad som finns och anas, fast osynligt. Fjällskogen är inte densamma, när björnen är utrotad, forsarna vid Mörrum något annat, klenare, tunnare, när laxen inte längre stiger genom virvlarna på väg till leken. Att utplundra naturen är att utarma vårt svenska medvetande. Det är rån i andlig mening.

En sådan tanke kommer tillbaka med makt i själva Mörrum, detta underverk av forsbrus och lövguld, dessa solgator i dansande vatten kring gröna öar mitt i forsen, en obeträdd arkipelag, där hela hären av stora sköna örter, Osmunda, jättegröe, strandklo, videört, vatten mynta, svärdsliljor, står skyldrande i västersolens sken mot den djupa skuggan under brinken. Det är en fullhet i former och färger, i rörelse och blixtrande ljus, som hör till det allra förnämsta i svensk natur. Och även om ingen fiskmästare syns till på bryggan, även om jättehåven vilar för tillfället, så vet jag att lax och öring stiger uppåt genom flödena och att ålen, den lekmogna ålen, skyndar nedåt, när den tiden kommer. Jag vet och fröjdas åt en rikedom som är andlig och kroppslig på samma gång &mdash; odelbar som all genuin natur.

Det stora fiskafänget i Mörrum är ett skådespel fullt av vårligt behag och första laxfiskedagen, den 11 maj, en folkfest i laxens tecken.

Genom byn och bygden forsar den friska, starka vattenådran, en kungsådra i dubbel mening, rakt åt söder, mot Östersjön. Där, längst ute vid åmynningen ligger Elleholm, nu ett jordagods, fordom en stad vars tillvaro kanske rent av grundade sig på det rika laxfisket. De olika delarna av ån från Elleholm upp till forsen har sina särskilda, säkert uråldriga benämningar i samband med laxfisket. Torsåkrarna, sträckan eller stranden närmast ovanför Elleholm, är en gammal plats för notdragning. Längre upp mot forsen ligger Floden, ett långt spakvatten, där notdragningen nu sker. I själva forsen finns flera laxkar, och här håvar man också fritt i det virvlande flödet. Hela det yrkesmässiga laxfisket, som omfattar rättighet att fiska i forsen, dra not i Floden och sätta garn för laxen på vissa av ålder noggrant bestämda ställen kring själva mynningen vid Elleholm, tillhör Kronan och arrenderas av samma bolagsmän.

Fisket i forsen börjar redan i mitten av april, men den 11 maj då notdragningen efter gamla bestämmelser tar sin början precis klockan sex på aftonen, räknas som den första laxfiskedagen.

Själva fiskeplatsen mellan lummigt gröna brinkar är en fulkomlig idyll. Kvällens solljus ligger varmt över ån, kabbelekan lyser i vattenkanten, göken gal och de nykomna svalorna jagar varandra &mdash; det gäller kärleken mer än myggen i denna gyllene majkväll. Helgdagsklädda samlas människorna vid åbrädden. Detta är en urgammal ymnighetsfest, bygdens tacksägelse till en givmild natur. Det är glad förväntan i luften.

I god tid infinner sig en av de bolagsmän som arrenderar laxfisket; han har nyckeln till notfiskarnas bod i handen och låser högtidligen upp dörren, medan allas blickar följer honom. Därinne finns det två snygga breda britsar, bäddade med ny halm, för de fyra männen i laget. De sover i boden mellan kvällens och morgonens fiske; notdragningen pågår var kväll till klockan tio och på morgonen mellan klockan tre och sex. De två båtarna ligger nytjärade vid stranden och kränger i strömdraget, noten är tillreds, nylättad och fin.

Äntligen är klockan sex. De båda roddarna har tagit plats och häktat ihop båtarna sida vid sida med aktern mot bryggan, så att notkarlarna kommer åt att gå ombord med noten emellan sig. Båtparet lägger ut och glider ett stycke med strömmen. Så &mdash; i ett givet ögonblick &mdash; skiljes båtarna medan notkarlarna, var i sin akter, låter noten löpa ut. Man ror nu några tiotal meter utför strömmen med noten helt utsläppt mellan båtarna, tills det är tid att börja dra. Det sker snabbt, med kraftiga tag, allt medan båtarna närmar sig varandra. Just då noten lyftes ur vattnet är de återigen sida vid sida. Detta ögonblick avvaktas med spänt intresse; en bred silverblixt i dunklet därute, kvällens första lax, utlöser ett sorl och glada tillrop bland åskådarna på stranden. Laxen får sitt dråpslag, båtparet glider vidare och samma manövrer upprepas. Efter två notdrag är man nere i ändan av Floden och får ro hela vägen upp till utgångspunkten igen, innan nästa drag kan göras; eftersom laxen är på väg uppåt, sker notdragningen alltid med strömmen.

Så går färden nedåt och uppåt, om och om igen, medan majskymningen tätnar och det hela blir ett skuggspel i svart mot det glidande vattnet, som ännu fångar himmelens ljus. Måtte havet i alla vårar få sända sin levande hälsning upp till Mörrum! Den bundna turen gör slavtjänst till vår nytta och välmåga, men endast friheten gläder våra hjärtan.

Om inte friheten och skönheten har någon talan, om inte fantasiens rikedom har något att betyda till försvar för allt detta, så må hela Sverige veta att en förstöring av Mörrumsån som laxvatten vore en förstöring också av materiella värden, en förminskning av vårt nationella kapital. Sakkunskapen intygar att Mörrumsån numera, efter hallandsåarnas förstöring i detta avseende, är södra Sveriges enda laxförande vattendrag av någon betydelse. Här gäller det inte bara sportfisket i Mörrum utan först och sist laxfisket i Östersjön, numera en livsviktig tillgång för svensk fiskenäring.

Borde inte detta vara nog för att slå vakt om Mörrumsån? Icke minst ungdomen är vaksam då en vinst idag skall vägas mot en nackdel, en förlust för framtidens samhälle. Ungdomen ser till folkhushållet i dess helhet genom kommande år. Det är statsförvaltningens självklara plikt att handla i sådan anda.

Fallen i Mörrum finns kvar. De för laxen omistliga lekplatserna under strömmande vatten finns också kvar, åtminstone delvis. Men ett allvarligt hot tecknar sig ändå över framtiden: den nya sulfitfabriken vid Mörrumsåns mynning släpper ut sin illaluktande lut i kust vattnen. Man tror sig veta att det är vattnets lukt som vägleder den lekmogna laxen tillbaka till sin födelseplats. Men en främmande, elak lukt möter nu Mörrumslaxen, då den närmar sig för att stiga i ån; just när denna bok skall gå i tryck erfar jag från en erfaren fiskare i orten, att laxens stigning i år har varit försenad, oregelbunden och exempellöst svag. Något störande, ett besvärligt hinder har kommit i vägen. Kan det vara något annat än sulfitluten?

Kommer man farande mot väster, ser man redan från trakten av Mörrum i östra horisonten den blå bergkontur som är Blekinges gräns mot Skåne: Ryssberget. Men ett stycke av lövskogskusten, ett av de mest intressanta, återstår just där vägen svänger ner åt söder kring Pukaviksbukten. Det är Stensnäs stora gods med halvöar, uddar och en värld av holmar i den breda bukten.

Det finns skäl att titta närmare på stranden en knapp kilometer sydväst om Stensnäs. Förbi Nissabacken och ett par andra små ställen går en liten väg, men vägen tar slut, och den terräng man har framför sig i strandkanten är den trassligaste som tänkas kan, till och med i Blekinge, med stenskravel, gamla stenbrott, det ena stengärdet efter det andra i snärjig, starkt kuperad lövskog. Stensnäs gör skäl för sitt namn, säger far på Nissabacken, när vi får oss en pratstund vid hans vedkubbe. Det är visst och sant &mdash; även om en sådan namntolkning är tvivelaktig.

Pukaviksbukten är, som sagt, en hel arkipelag, Ett flertal av holmarna är kala, helt utan skog så när som på spridda enbuskar. Mellan de nakna hällarna har marken en bjärtgrön kulör. Dessa holmar gör ett främmande liksom naturligt intryck vid sidan av andra öar i bukten, som visar en mjuk lövskogsnatur.

Min första fråga på Nissabacken gällde de kala holmarna:

&mdash; Har man haft får där ute?

Med en viss spänning, det må tillstås, väntade jag svaret.

&mdash; Jojo men! Det är får där var sommar. De ska snart ut nu.

Jag fick veta att dessa holmar har betats varje sommar åtminstone i de fyrtio år min sagesman har bott här på Nissabacken. En del holmar arrenderas ut åt fårägare från andra håll, en del begagnas för gårdens behov. De största, Magleholmar, hyser ungkreatur från Stensnäs.

Detta är återigen ett exempel på betningens avgörande betydelse, ett fullgott bevis för den skogs- och markförstöring som i längden är ofrånkomlig i ett &#8220;herdelandskap&#8221;. En verkningsfull bakgrund är den yppiga skogen på öar och stränder, som har förskonats från sådana betande sommargäster.

Just där riksvägen väster om Sölvesborg svänger in i Skåne får man en yttersta bekräftelse på vad som här har sagts om gammal landskapsvård i dessa sydliga kusttrakter. Vägen går fram mellan Ryssberget och Hanöbuktens innersta trånga vikar, tvärs genom ägorna till Valje gård, ett herrgårdslandskap av ovanlig fägring. Vi kom dit den 19 maj. Ryssbergets bokskogsområde, det största i landet, möter här Östersjöstranden. Vägen gick in i detta gröna ljusdunkel, detta solspel i nyskapat lövverk som är ett majvårens under. Men utanför gårdens hus, åt sjösidan, lyfter sig över fria gläntor, över uddar och stränder en helt annan skog &mdash; den ädla lövskogen av ek, ask, lönn o.s.v. en kostbar återskapelse av en rik forntid i svensk natur. Hasselbuskarna i denna skog är snarare träd med armtjocka stammar, en och annan hagtorn är ett verkligt träd, vildaplarna såg ut att vara urgamla &mdash; mossiga, laviga men till reds att gå i blom. Slånen stod redan i fullt flor; det var som en skumvit bränning i stranden. Skogen var gröna gemak, det ena efter det andra, i blomstermattan lyste orkideer, i snårväggarna flätade tibasten sina grenar och en vild, från lukt stack plötsligt fram ur gömda rum. Näktergalen och svarthättan, lövskogens ädlaste röster, gav ton åt denna drömlikt sköna syn i majdagens sol.

Det Trolle-Wachtmeisterska fideikommisset, som bl.a. omfattade Valje gård, har på denna punkt haft något av det ädlaste i vårt land att vårda och bevara. Med fideikommissens försvinnande inträder här som på många andra håll en vansklig situation. En kritisk tidpunkt närmar sig snabbt för det skönaste i syd- och mellansvensk natur. På Valje liksom på Tromtö och Arpö måste vi betänka att det är gamla jordägarsläkter, son efter far genom många led, som vägledda av en säker smak har förkovrat och fullkomnat dessa värden. Det dyrbara, ja omistliga äventyras i en jämlikhetssträvan som inte vet vad den riskerar av historiska värden.

I denna tid, när gamla egendomar pressas sönder och slotten lämnas öde, må vi komma ihåg ett huvudstycke: det är inte nog att bevara ett antal av dessa byggnader; lika angeläget är det att bevara de bästa proven på det adelslandskap som annars i morgon eller mycket snart kommer att styckas upp och förfaras. Sådant fordrar offer; de uppoffringar som förut gjordes av ett fåtal blir nu de mångas, det allmännas sak &mdash; och borde kännas lättare vid en sådan fördelning.

