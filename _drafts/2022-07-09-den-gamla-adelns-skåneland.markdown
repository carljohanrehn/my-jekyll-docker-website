---
layout: post
title:  "Den gamla adelns Skåneland"
date:   2022-07-09 17:04:00 +0000
categories: Den svenska södern
---

Från bondens öppna ägovidder &mdash; från Bolmers högar på Söderslätt lika väl som från Klingvallsåns ängar bortom Romeleåsen &mdash; ser man i fonden en skogskontur. Den tecknar sig mörk, fast, sluten: en gränslinje i landskapet av första ordningen. Den skiljer två världar, också historiskt sett, bondens och den gamla adelns Skåneland.

Att gå in genom ett prång, en port i bokskogens levande mur är en egendomlig upplevelse, den stora händelsen under en lång dag i det fria, en vandringsdag på slätten. Ett par steg mellan rispande, svängande kvistar, ett par steg från ljus till halvmörker, från envis blåst till en stillhet, där vinden bara hörs högt uppe, bara susar och brusar i ett valv av gröna löv &mdash; man glömmer det aldrig.

Sådan är gränsen till bokskogens domäner. Man vill gärna tro att denna fasta gräns mellan slätt och skog har urgammal hävd. Men så är det alls inte, tvärtom, här möter en skiljelinje, som är tämligen nyskapad, om man räknar med de tidrymder som ligger bakom dagens odlingsbild. Men för att rätt förstå den saken måste man gå långt tillbaka i skogens historia.

Säkert är att redan bronsålderns Skåne innefattade skoglösa vidder, torra gräsmarker och hedar. Men forskningen har klarlagt för oss att skogen ändå i stort sett levde kvar och behärskade landet. Det ar fullt tydligt att först järnåldern och medeltiden såg skogen på ett avgörande sätt försvinna och marken läggas bar.

Att stora skoglösa områden bildades under järnåldern måste ha något att göra med klimatets förändringar, med lanthushållningens omläggning, och kanske särskilt med bruket av järn i odlarens hand. Så långt sträcker den danske forskaren Iversen sitt resonemang i frågan. Mårten Sjöbeck har betonat järnets betydelse för den slåtter och lövtäkt som blev nödvändig genom klimatförsämringen. Men tankekedjan sluter sig först, om man betänker ytterligare ett par viktiga följder av denna naturförändring. En blick på bondens hushållning har lärt oss att det just var ängen, slåttermarken som tvingade fram en fast bebyggelse och bestämde dragen i det bylandskap som är en järnålderns skapelse. Byarna fick ett fast läge intill ängen men också i förhållande till betesmarken. Detta var något helt annat än stenålderns och bronsålderns rörliga bosättning, som lät skogen återhämta sig under långa perioder mellan varje hemsökelse med svedjebrand och betesdjur. Under järnåldern började det intensiva utnyttjande av skogen och skogsbottnen, som sedan fortgick genom tiderna.

Lövskogen uppskattades inte som nu efter vedmassan utan efter ollonavkastningen. Ek- och bokollonen bestämde skogens värde. I den ålderdomliga danska majvisan sjöng man:

[verse]
_Med Olden god velsign vor Skov,
hør det, som vi bede!
Giv Flask paa Bord, Dit Navn till Lov!
Vær os alle en naadig Gud med Glade!_

Allt sedan tidig medeltid var svinaveln en betydelsefull näring. Det gällde att ta vara på gåvorna från ovan: år 1614, då det såg ut at bli ett gott ollonår, förbjöd Kristian IV all utförsel av levande svin för att ingenting skulle gå till spillo av det fruktens överflöd, som &#8220;Gud Almaegtigste paa Skovene haver givet&#8221;.

Svinens &#8220;skogsbruk&#8221; var av godo: grästäcket revs upp av bökande trynen, och även om djuren själva tog brorslotten av trädens frukt, var det till gengäld en hel del ollon som myllades ner i den kraftit bearbetade jorden. Svinhjordarnas insats som planteringshjon var oumbärlig för skogens återväxt.

Urmarken fick brukas fritt &#8220;til fäbete, fiske, timmer och wedbrand, til husbehof, men ej til afsalu&#8221;. I gammal tid var det ingen som fruktade att det skulle bli brist på ved och timmer. Men redan Kristian V kunde med oro vittna om att &#8220;Skovene i hans Rige Danmark mærkeligen aftager&#8221;. Böndernas hushållning slukade massor av ved och virke, inte minst till hägnader. Under senare hälften av 1600-talet blev bokveden mycket begärlig för framställning av pottaska, och både ek- och bokvirke gick åt i väldiga mängder vid tillverkningen av silltunnor under de stora fiskeperioderna. Kronans avverkningar gjorde stora hål i skogen till byggande av ett linjeskepp på 74 kanoner fordrades enligt en uppgift 2.000 fullvuxna ekar.

Myndigheterna sökte med lagar och förbud hejda den fortskridande ödeläggelsen. De svenska skogsförordningarna av år 1664 gav skydd åt alla bärande träd, d. v. s. ek, bok, apel, oxel och hägg. Bonden var strängt förbjuden att utan särskilt tillstånd fälla sådana träd; förbudet gällde inte bara hans ägor utan också utmarken, som ju annars var gemensam egendom för en eller flera byar. Med detta skydd ville man säkra tillgången på ek- och bokollon och icke minst, värna om ekvirket, som för skeppsbyggeriet och därmed för staten var av omistligt värde. Men allt var egentligen förgäves så länge hästar, får och nötkreatur bedrev sitt eget skogsbruk, betade bort återväxten och slet ut skogsmarken.

En särskild svårighet låg i folkets urgamla uppfattning av all skog som gemensam egendom; det var ingen synd att hämta vad som behövdes ur adelsmannens eller kronans skog. Ved- och virkesstölder förekom ständigt och i stor omfattning.

Skogarna smulades sönder. Deras omfång krympte ihop; alla skogsbryn liksom fransades upp av de betande djuren och av odlaren själv. Enligt urgammal hävd i Danmark skulle skogens mark i förhållande till åkerns sträcka sig så långt ut som &#8220;Rødder rinde og Limer lude&#8221;, vilket vanligen hade till följd att bonden med sin plog stal sig längre och längre mellan träden. Det fanns på 1700-talet skogar, där marken var helt upplöjd och odlad mellan enstaka urgamla lövträd. Linné nämner från Skåne sådana åkerlandskap med stora ekar; rester av denna slutfas i skogens historia finns ännu att se, till och med i landskapen kring Mälaren.

Danmarks liksom Sveriges historia är, om man tänker på hushållningen med själva det bärande markunderlaget, ända långt in i nyare tid historien om en fortskridande utarmning av all gemensam mark. Men på utmarken vilade bygdens försörjning; den gav gräs, örter, ollon och löv, all den goda näring djuren kunde skrapa till sig och sedan avge i form av mjölk, kött och fläsk åt husfolket och gödsel åt den fasta åkern inom gärdet. Där tillräckliga utmarker fattades, blev åkern undernärd; det var orsaken till att själva Söderslätt kunde bereda sina brukare missräkningar och bekymmer.

Skogens undergång i det dansk-svenska området kan studeras i otaliga historiska akter, ofta fulla av ängslan för framtiden. I sitt tjusande och kulturhistoriskt värdefulla arbete &#8220;Det gamle Land&#8221;, drar Hugo Matthiessen fram en rikedom av sådana uppgifter och tecknar en bild av 1600- och 1700-talets danska skog. Den var, säger han, ett trädsamhälle i full upplösning, till ytterlighet trångt och pressat av vår egen hushållning. Men det var en växlingsrik värld av sol och skugga, öppna gläntor, tunga lövmassor, vatten och kärrängar i otaliga sänkor; ingen hade ännu kommit på tanken att gräva diken i skogen. Trädbeståndet var ojämnt, glest, parkartat, en blandskog, där boken ännu ej hade tagit väldet. De ädla lövträden, ek, bok, alm, lind och ask, växlade med björk och asp. I gläntorna blommande vildapel, slån och hagtorn, överallt hårt tuktade och klippta av flitiga mular, och i kärren stod alarna med klumpfötter i dyn.

Träden hade rum att utvecklas åt sidorna i denna halvöppna, ljus rika terräng. Här fanns de &#8220;brede Bøge&#8221;, som har fått en plats i Danmarks sång. Matthiessen talar om kraften och storheten i gamla tiders skog; den rymde &#8220;en Formernes Rigdom og Herlighed, man aldrig vil finde i Nutiden&#8221;.

Men denna parkartade öppenhet bar i sig själv stämpeln av förgängelse. Det fanns knappt en flack på marken som inte överfors av mule och klöv. Buskar och uppspirande träd, all underskog blev ut rotad. Så högt som djuren räckte med sina mular försvann varenda kvist. Trädens kronor blev liksom avskurna undertill, det uppkom en &#8220;betningshorisont&#8221;, och under lövtaket kunde man i den tätaste skog se hundratals meter bort över marken. Men &#8220;Busken er Skovens Mo- er&#8221;, och &#8220;hvo der elsker Skov, skal elske Tjørne&#8221;&mdash; hagtorn så lyder ett par gamla danska ordspråk med mycken klokskap i. Hagtornen var för uppspirande trädplantor ett verksamt skydd mot de betande djuren och dessutom mot frost, blåst och alltför våldsam solbestrålning. Kanske är det mot en sådan bakgrund man bör se den vördnad som i gammal folktro omgav hagtornen; den var helig och att skada eller röja bort ett hagtornsträd var att släppa onda makter loss.

[verse, Anders Österling]
&#8220; _Tornar med vresig skugga
hälsa från hedenhös:
dem vågar ingen hugge
då slipper ormen lös._ &#8221;

Det är skåningen Anders Österling som i Brösarps backar diktar de orden; de kommer som en hälsning också ur den mark som i hedenhös var skogens.

Utan den underskog som bildar nästa släktled har skogen ingen
framtid, den är dömd. Ett sådant öde hotar betydliga delar av den kungliga park, som är danskarnas riksklenod, Dyrehaven. Under sekler har den betats hårt av kungens högvilt, kronhjortar och dovhjortar i många hundratal.

Helst skall man kanske se Dyrehaven i september, en dag i kronhjortarnas höstliga bröllopstid. De kapitala hjortarna, tolv-, fjorton-, artontaggare, har var och en sitt harem omkring sig, sin grupp av hindar, medan unga hjortar och smaldjur håller till i utkanterna av högkvarteret, lite oroliga, på en gång undanglidande och påträngande, som naturligt är för en utestängd, driftplågad ungdom.

De väldiga träden står ännu i full lövprakt, men bronsfärgad, tung, utgammal. Mellan kronorna i denna glesa skog faller solljuset in i gläntorna och låter hjortarna stå fram som guldfigurer på en väldig gobeläng. Man känner igen alltsammans &mdash; de grå stammarna, lövvalven, det ädla villebrådet &mdash; från otaliga av dessa sexton- och sjuttonhundratalets tapisserier. De återgav den verklighet, som var den furstliga och adliga miljön. Hela synen är historisk.

Det är tomt på marken under åldersbrutna kronor, det hela är en halvt ruinerad skog av skröpliga jättar utan ätteläggar, utan de unga led av friska uppåtsträvande träd som tillhör en ursprunglig skog. Här står och faller en sista trädgeneration; Dyrehavens öde vore beseglat, om man ingenting gjorde för återväxten. Men en föryngring har inletts på det sättet att vissa bitar av marken har inhägnats och därigenom fått skydd mot djurens betning. Resultatet har inte låtit vänta på sig: innanför de höga stängslen tränges nu tiotusentals unga, självsådda trädplantor. Efter ett lagom avpassat antal år, när ungträden har kommit över den för betning ömtåligaste åldern, kan stängslet plockas ner och flyttas till andra delar av parken.

Jag minns en annan sådan valplats, där skogen i tusen år har kämpat för sitt liv. Det är ett stycke mark i sydvästra Skåne, som ännu på 1600-talet kallades Hyby skog och gav föda åt ett par hundra svin.

Liksom den närliggande skogen vid Holmeja, där enligt en uppgift 1591 ej mindre än 798 svin togs in för ollonbete är Hyby skog, åtminstone dess stora sydliga parti, i nutiden några nästan kala sträckningar av kulle bortom kulle, som mellan stengärden och åkrar sträcker sig bort mot Torup. I kanterna flockar sig hagtornsbuskar, slån, nyponbuskar, hägg, hassel; enstaka almar står här också i skydd av stengärdet. Längre in över den livligt gröna betesmarken finns bara några hagtornsbuskar, hårt nerbetade sega &#8220;purror&#8221;, en sista levande rest av det rika träd- och busksamhälle som i en avlägsen forntid bildade urskogen här.

Jag såg denna skogens förhärjade mark en dag på senhösten med regnslöjor och tunga, hastigt rullande moln. Solen gnistrade fram en kort minut mellan skurarna, och landskapet levde upp i dyster glans. Betesdjuren var hemtagna för året. Det enda som rörde sig på marken var de vilda kaninerna, som i god tid flydde in i sina hål under grässvålen. Över kullarna svävade ormvråkar, och sparvhökar klippte med ivriga vingar, seglade och klippte igen. Alla försvann i sydväst, över Torup.

Detta landskap ner mot Torup ger en märklig sammanfattning. Förgrunden är de magra betesmarkerna, överströdda med stenar, prickade med hagtornsbuskar, den gamla skogens övergivna grund. En slående illustration till uppkomsten av de betesmarker, som var en del i gammalt sydsvenskt bondeland. Men tavlans bakgrund är en mörk skogskuliss &mdash; återigen den egendomligt fasta begränsningen mellan öppet land och skog. Här kan ingen ta miste på vad som upprätthåller gränsen. Det är stengärdet, som håller djuren på plats och ger betesfred åt skogen.

I det gamla bondelandskapet var det en helt främmande tanke att hålla betesdjuren borta från skogen. Bondens strävan var den motsatta, och följden genom tiderna har vi sett: skogens förtvinande och slutliga undergång. När herremänen, den gamla adeln, sökte skydda och vårda sina jaktparker, var detta något i grunden alldeles nytt, som efter hand kom att spela en avgörande roll i terrängen. Jag citerar här Bertil Lindquist, vars stora undersökning av den skandinaviska bokskogen och dess historia har hjälpt oss att urskilja den utveckling som ledde fram till ett herrgårdslandskap i skarp motsättning till den urgamla bondebygden.

Eftersom boken var en fiende till all ängsskötsel, blev den tidigt undanträngd från bondens inägor. På utägorna var den visserligen högt skattad för sin ollonproduktion men led med all annan skog av den skövling som hörde ihop med samfälligheten. En vändpunkt i hela förloppet blev adelns mellankomst. Redan under den äldre medeltiden inträdde, som Lindquist har påpekat, den förmögna adeln i stor utsträckning som jordägare och grundade sina gårdar just inom gränsområden till skogsbygder och utmarker. Så kantas Söderåsen av stora gods, likaså Linderödsåsen, och på ömse sidor om Romeleåsen ligger en rad av stormansgårdar, bland dem Björnstorp och Häckeberga, Snogeholm och Sövdeborg. Ett annat exempel är Vittskövle; herrgården har som vanligt grundats utanför böndernas inägor, på forna utägor, där borgherrarna sedan gav skydd åt skogen genom inhägnad och fredning av gammal betesmark.

Innanför stängslet frodades träd och buskar, därutanför kvävdes och förtrampades de sista resterna, de segaste kvarlevorna av forntidens skog. Sådan är situationen på det markstycke, vi nyss såg mellan böndernas Hyby och herremännens Torup. Den underligt skarpa gränsen har därmed sin förklaring.

Den betesfred, som bereddes på godsen, fick en intressant verkan i själva träd samhället: den gynnade mäktigt boken och blev den i väsentliga orsaken till bokskogens uppblomstring. I den gamla kampen mellan ek och bok hade eken tidigare stått sig gott; boken var mera ömtålig för de betande djuren, och därtill kom att den vattenrikedom, de många fuktiga sänkor, som fanns i den gamla naturskogen, höll tillbaka boken långt mer än eken. Gammal gles ekskog, som är skyddad mot de betande djuren, erbjuder, som Bertil Lindquist har påpekat, de mest ideala villkor för bokens groddplantor, medan eken nästan inte alls är i stånd att växa upp i den täta skuggan under bokarna, helst som själva jordmånen där boken växer snart blir mindre gynnsam för eken.

Adelns skogsvård gav alltså ett mäktigt bistånd åt boken. I det skånska herrgårdslandskapet skulle den kanske nästan helt ha vunnit spelet, om inte godsherrarna hade sparat och bevarat några rester av den gamla halvöppna, formsköna blandskog, som var ett minne i landskapet från tidig medeltid. Det var i princip ett skydd av samma art som vi nu bereder en och annan liten återstod av ett äldre kulturlandskap, en äng, en vacker hagmark, en sista bit av fäladen.

En av dem som tidigast har urskilt dessa romantiska utslag av den gamla adelns landskapsvård är den store trädgårdshistoriker C. C. L. Hirschfeld, som redan på 1780-talet med varm beundran talar om den nya mjuka trädgårdsstilen och dess ursprung i den gamla pastorala skogen. Själland har allt vad man kan önska sig; &#8220;ögat tjusas av landskap och utsikter, som ger var bild sin fulländning och väcker en het längtan efter lantlivets nöjen&#8221;. Så yttrar sig Hirschfeld, och han försäkrar, att man gärna ger den stela enformigheten till pris för att få &#8220;älska naturen i de uthuggna skogarnas hänförande vild mark&#8221;. Det skall ännu en gång betonas: herrgårdsparken, den engelska parkens, är ingenting annat än den stiliserade bilden av ett beteslandskap, där de på en gång mjuka och fast slutna formerna, de solöppna gläntorna och de sköna perspektiven är ett verk av mule och klöv.

Så gömmer sig de gamla tegelmörka slotten inom sin krans av bokskog, inom ekarnas galler, inom vallgravar och svarta vattenspeglar. 1600-talets pompa, 1700-talets fred och friare behag, feodala maktresurser, ledda av en säker smak, har format dessa miljöer. Det är skönhetsdrömmen, diktad i sten och ädel grönska, framälskad genom hundratals år. De väldiga träden är individer, vänliga jättar i slottsfreden. Stammarna som förenar tyngd och lätthet så som endast naturen kan det, lövmassorna, skuggan, det spelande ljuset i gläntorna allt detta är en tillbörlig ram kring slottsmurar och grönslammiga vallgravar, kring villebråd och jägarlust. En häger seglar i högmodig silhuett över trädkronor och vatten, en rörhöna väsnas i vassen, rörsångaren sjunger, och i detsamma klingar ur mörka bokars innandömen en hög visa; det är steglitsan. Hon passar här i skugga och klara toner, praktfulla fjädrar... Man är mitt i sagan, ett älskvärt äventyr, som diktas och drömmes till en tid, i skydd av makt och murar.

Till en tid... Ett arv, vårdat genom fyra, fem hundra år, det är vad vi har tagit emot. Men detta ojämförligt härliga fädernearv är i fara att förskingras. Kanske har man det inte klart för sig, där man samlas till fest under slottsparkens ekar. Man njuter sorglöst en rikedom som andra har förkovrat &mdash; dessa andra som nu sakta men oavlåtligt makas åt sidan, förlorar sina resurser och därmed greppet om gods och skog. En kris hotar värden och tillgångar som är allas vår stolthet. Vi måste i grund förstå detta för att begripa det ansvar som nu vilar allt tyngre på oss, de många i folkhemmet. Låt oss gemensamt hugga tag i de bördor som ett fåtal inte längre har makt att bära.

