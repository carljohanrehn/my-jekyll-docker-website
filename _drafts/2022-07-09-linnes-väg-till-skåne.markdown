---
layout: post
title:  "Linnés väg till Skåne"
date:   2022-07-09 17:04:00 +0000
categories: Den svenska södern
---

Det går en gammal landsväg genom Småland rakt söderut mot Värend. Den vägen for vi en majdag när vitsipporna blommade i alla hagar. Det gällde ingenting mindre än att slå följe med Linné på hans skånska resa &mdash; att såvitt möjligt färdas på samma dagar i samma terräng, så detaljskarpt iakttagen och skildrad år 1749. Tidsskillnaden var tvåhundra år och litet till. Vad skulle vi känna igen utefter vägen och vad skulle vara förbytt, förlorat, nyskapat? Mötespunkten var utsedd, Kvälleberg &mdash; eller Kvälleberga backe, som det heter hos Linné &mdash; en höjd med stor utsikt över Helgasjön, en höjdpunkt också i den berömda reseboken. Dit var han kommen över Eksjö och Växjö, hade nyss besökt herren till Bergkvara, baron Carl von Otter. Antagligen var det baronen själv som visade sin gäst upp på Kvälleberg; det låg inom godsets domäner och hör än idag till Bergkvara.

I Öjaby vid Helgasjön körde vi in i ett expanderande vägsamhälle med bensinstationer i rödlackerad funkisprakt, prydliga villakvarter, all den splitternya glada världslighet som är Nutidssverige. Sjuttonhundratalet skulle ha gillat vår rätvinkliga idyll. Men var fanns vägen till Kvälleberg? Pensionatsvärden i Öjaby visste besked. Han var uppfödd i ett torp på hinsidan av berget, och hans egen skolväg, nästan halvmilslång, hade gått där förbi genom djupa skogen. Ödsligt, spökaktigt var det under berget; något som kallades _snapperit_ huserade där; det var snapphanarna och deras blodiga tid som gick igen. När det blev skumt framåt höst och vinter, vågade sig barnen inte genom snapperit; då tog de vägen, gamla häradsvägen, rätt över Kvälleberg, backe upp och backe ner.

Gamla häradsvägen &mdash; det var den vi själva sökte. I samhällets utkant mötte vi en hästskjuts med mjölkflaska på bakvagnen.

&mdash; Vägen till Kvälleberg?

&mdash; Jo, så och så. Jag bor förresten däruppe.

Det ligger en liten gård överst på berget; detta var gårdens husbonde. Uppför styva backar, genom ett flor av klarbärs- och sötbärsträd åkte vi tvåhundra år tillbaka, rätt upp i Linnés 1700-tal. Och där på gårdens inägor, i hans eget Småland mötte vi honom själv, en man i fyrtioåren, nu rangerad karl, men ännu lätt i kroppen, ekorrögd, varm i hågen och lycklig i denna återkomst till barndomens landskap.

Kvälleberg är en arrendegård under det stora godset, allt igenom ålderdomlig som de flesta sådana rester av en feodal tid. Husen ligger forntidsaktigt på gröna vallen &mdash; så som i Norrland, i Norge, på Island. Bortom körsbärslunden avtecknar sig en källkrok mot majlätta moln, bortom källan det stora gärdet i gammaldags mening med åker och äng, med odlingsrösen och spirande havre och slåttergläntor som lövsalar mellan blommande hägg. Man påminner sig Linnés ord i Skåneresan: &#8220;Ängarne i Småland stå mestadels fulla av sköna lövträn, som här växa mer än i de andra provincierna.&#8221; Och från hemsocknen Stenbrohult: &#8220;Ängarne här på orten äro i samma gärde med åkren, som icke för sig själv är avstängd.&#8221;

Så långt är Kvälleberg att känna igen från Linnés 1700-tal. Den store resenären förvånar sig väl bara över husens röda färg och säger ett erkännsamt ord om den nyttiga rödfärgen från Falu gruva. Men så lyfter han blicken för att återse den väldiga utsikt som hade föranlett baronen von Otter att ledsaga sin gäst upp på Kvälleberga backe. Linné talar om &#8220;en ogemen prospekt, då man ser de gröna och stora skogar nedanföre utsträckta till en vidlöftig horisont och genomskurna med åtskilliga och många vatten, såsom Helgasjö, Bergundasjö och de många strömmar som binda dem tillsamman, utom åtskilliga öar och vikar, som göra dem fläckuga&#8221;.

Den ogemena synen är försvunnen. All härligheten har drunknat i grönt, de massor av gran och tall som väller upp ur marken, skymmer det forna och i vår egen tid förvandlar Sverige. En punkt som Kvällebergs backe, där 1700-talets utsikt finns omvittnad, demonstrerar nästan med chockverkan vad som sker omkring oss. Ett tusenårigt herdelandskap, visserligen ljust och öppet, men till stora delar kalätet, nästan utslitet av djurens tramp och betning &mdash; sådant var Småland lika väl som Nordskåne, och detta milsvitt åt alla håll kring byarnas inägor. Nu växer skogen, barrskogen, där koskällorna spelade. Vad stort sker, sker tyst; en smålänning av idag betänker väl knappt att skogen i hans provins nu står mångfaldigt rikare &mdash; och ojämförligt bättre &mdash; än på 1700-talet. Linné själv skulle varit den förste att prisa en sådan omläggning i nyttans tecken.

Det är ännu morgon när vi lämnar Kvälleberg, vårmorgonens helg över landskapet och Kristi himmelsfärdsdag i kyrkans år. Vi gör vårt bästa för att hinna till högmässan i Virestad; ett par präktiga sidor i Skåneresan skildrar en kyrkhelg just i denna socken. Det är en målning i friska färger, en stor levande allmogetavla före romantik och museiväsen. Och här illustreras för oss något mer än själva pingstfirandet i Virestad år 1749. Framställningen bäres av den livsstil som var tidens &mdash; klar, saklig, fast i konturerna. Man påminnes om den tidsbundenhet som i Linnés fall var en tillgång, kanske rent av en förutsättning till hans verk. Saknar man rätt ofta halvtonerna, atmosfären kring det påtagliga, så har man anledning att betänka den Hadesskymning som undan tidens solsken kunde finnas i djupet hos denne realist. Man mår väl i upplysningens sol och är glad att besparas det stämningsmåleri som sedermera gör sig brett. Det gäller till sist: Linné har den frihet som är vägöppnarens, den bekymmerslösa makt som är geniets. Hans landskapsresor är inkunabler också mänskligt och kulturhistoriskt sett. Sedan kommer en månghövdad efterföljd; då är det säkrast att hålla sig på vägen och akta sig för sidosprång.

I Virestad, på den stora kyrkhelgen, &#8220;sågom vi&#8221;, säger Linné, &#8220;allt bondefolket i gala&#8221;. Genom den vidsträckta socknen, från avlägsna byar och gårdar, på stigar och vägar kom man ridande till kyrkan, bondhustrurna &#8220;i sina tvärsadlar, och alla hade en kappa med sig som låg över sadelen, fast i starkaste hettan, ty kappan måste följa med, mer för staten än nyttan skull&#8221;. Allt folket möter upp i en stass som i varje liten del är strängt bestämd av ortens skick och sed; minsta försök till avvikelse begabbas som odygd och högfärd. Människan är sig lik; samma ofördragsamhet gäller idag parismodet, det må vara i konsumsnitt.

Den menighet i Virestad som illustrerar det sagda är i förhållande till 1700-talets folkuppbåd en glesnad skara. Den är utspridd i en stor, ljus, nykter empirekyrka, som helt artigt går ihop med dagens predikan. Texten är Jesu himmelsfärd, men pastor loci går förbi det intrikata, själva himmelsfärden. Han talar i största allmänhet om vår möjlighet att genom en hygglig vandel nå himlen här på jorden. Jesus har intagit sin plats på fadrens högra sida; hur han kommit dit är en trons hemlighet och bör så förbliva.

Predikan är tidsenlig, dogmatiskt urvattnad, moraliskt användbar. Den framföres på samma mjuka sydsmåländska dialekt som Linné säkert talade i hela sitt liv &mdash; även då han talade latin.

"´Häggen stod nu präktigt och nästan betäckt av blomster, som gåvo på långt håll en angenäm lukt&#8221; Så skriver Linné i Virestad den 13 maj. Själva såg vi häggen i blom detta samma datum; det utvisade en tidig vår, eftersom den 13 maj enligt Linnés almanack mot svarar den 24 i vår egen. Saken är ju den att man ännu 1749 gick efter den gamla julianska kalendern, som efterhand hade kommit i otakt med solåret.

Men vid mitten av 1700-talet finner man denna förskjutning odräglig: &#8220;theraf förorsakas icke allenast oreda uti Kyrkowäsendet och Högtidernes firande, utan ock merkelig olägenhet i then allmänna hushållningen, genom thet, at årstiderne ej kunna beständigt infalla wid samma dagar och Månader, utan måste småningom närmare flytta sig emot årets början&#8221;.

De citerade orden står att läsa i den kungliga kungörelse, som är dagtecknad Stockholm i Råd-Cammaren then 24 Februarii 1752, Adolph Friedrich. Kungen meddelar här att han funnit värt vara att &#8220;sedan wederbörande med theras underdåniga betänkande ock för slag inkommit, här i Riket införa thet förbättrade _Calendarium_, som eljest kallas thet _Gregorianska_&#8221;, detta bl. a. för att &#8220;binda årstiderna wid theras rätta ställen..&#8221;, till vilken ända &#8220;man kommer at... utesluta the Ellofwa Dagarne, som i gamla _Stilen_ äro för mycket influtne..&#8221;.

Därefter kungöres att &#8220;Wi utsedt nästkommande år 1753, at låta en slik ändring ställas i werket, tå berörde 11 Dagar komma wid slutet af _Februarii_ månad at utelemnas&#8221;. Det betyder att man från den 17 februari skulle hoppa över direkt till den 1 mars.

För att undvika vissa svårigheter vid övergången ges till sist en del föreskrifter beträffande fardagar, flyttningar, marknader, skattebetalningar o.s.v.

Detta &#8220;at årstiderne måste småningom närmare och närmare flytta sig emot årets börjans hade medfört att t. ex. vintersolståndet inföll ungefär den 13 december; då firades mycket riktigt Lucia, &#8220;mitt i den kalla vinter, i midnatts mörka tid&#8221;. Sedan man alltså med den &#8220;nya stilen&#8221; hade fått kalendern i takt med solens och markens år, kvarstod &mdash; och kvarstår ännu &mdash; en viss liten olägenhet som beror på att almanackans gamla traditionsrika namnräcka har fått förbli orörd; Lucia infaller nu elva dagar för tidigt, och så är det med bondepraktikans alla märkesdagar och goda regler. Erikdagen är fortfarande den 18 maj, men detta datum kommer nu elva dagar tidigare i förhållande till solåret. När Erik ger ax, ger Olov kaka, heter det efter gammal ordning, men på Erikdagen ser man nu sällan de sköna eriksmässoaxen. Denna datumskillnad på 11 dygn borde vara en huvudpunkt i varje kommentar till Linnés landskapsresor, som ju är årstidskrönikor av precis karaktär.

Över Stenbrohult gick resan vidare. Från den forna hemorten läser man följande notis: &#8220;Här fant jag fåglarna utödde, boet uppbränt och ungarna förskingrade, att jag näppligen igenkände det rum där jag själv blivit utkläckt.&#8221; En häftig vådeld hade ödelagt prästgården. Men vemodet flyger sin kos. Enbusken börjar ryka. Braxen leker. Livet förnyas i våren. Söder om Älmhult, som då ännu hörde till Stenbrohult, åker Linné in i provinsen Skåne.

Alla de tidigare landskapsresorna, genom Lappland och Västergötland, på Öland och Gotland, fullgjorde Linné till fots och till häst. Först på Skåneresan 1749 fick han råd och lägenhet att åka, tydligen i allmänhet gästgivarskjuts. Att i detalj följa hans kosa är idag en omöjlighet; 1700-talets vägnät överkorsas av moderna chausséer, de slingrande och backiga enbettsvägarna har sjunkit tillbaka i naturen, vallats över av gräs och blommor. De bitar av gammal genomgångsväg som ännu är levande brukas nu bara av lokaltrafiken.

Ett sådant stycke väg, i sitt slag ett älskvärt kulturminne, löper från Älmhults kyrka en dryg halvmil över skogen och över den forna riksgränsen till Loshults kyrka i Skåne. Den kröker naturligt och vänligt mellan flyttblocken, den är utan diken på sidorna och har omedelbar känning med mark och skog: ormbunkarna håller ut sina parasoller över den smala vägbanan, där de stora kolsvarta skogssniglarna kryper i behaglig halvskugga och anger takten i det hela.

Här ser jag Linné i schäsen, när han stannar vid gränsbäcken och noterar: &#8220;Getabäck, kvart 2 ifrån Älmhult inemot Loshult skilde Småland ifrå Skåne.&#8221; Vi stannar som han vid Getabäck, där den porlar frisk och klar mellan stenar och kabbalök. Ett århundrade före Linné gick Sveriges sydgräns genom denna bäck, och vid Kungtorp på danska sidan får vi till livs en händelse ur tidens djup. Den som berättar är gårdens husbonde.

Det var under snapphanefejden. Kungen &mdash; Karl XI &mdash; hade kom mit till Loshult och sökte hos dödgrävaren vid kyrkan göra sig underrättad om ett och annat. Medan de två stod där i samspråk, smög sig en krypskytt ur snapphanarnas skaror inom håll, lade an och sköt &mdash; dödgrävaren! &#8220;Det var väl si och så med beväpningen&#8221;.

Nå, kungen kastade sig upp på sin häst, sprängde in i skogen undan nya kulor och träffade på ett torp, där hustrun var hemma. Hon gömde honom i källaren under köksgolvet. Förföljare var snart vid torpet och frågade efter kungen. Hustrun svarade: &#8220;Nog såg jag nyss en ryttare som kom här förbi, men var det kungen &mdash; svenske kungen&#8221;?

Så räddade hon kung Karls liv. Men var hade hon gömt hästen? Onödig fråga &mdash; sagan behärskar det orimliga.

Att höra detta berättas, åskådligt, spännande som hade det hänt igår och inte för trehundra år sedan, och just vid gränsbäcken, i första gården på gammal dansk jord &mdash; sådant är oförglömligt. Märk f.ö. gårdsnamnet Kungtorp, som har dansk karaktär; på svenska bleve det Kungstorp.

Loshult, den första skånska byn, är en glänta i milsvid skog, men skogen är plötsligt en annan. Linné antecknar: &#8220;Bokeskogar sågos på ömse sidor om vägen... Många uråldriga rör sågos i desse gamle bokeskogar, som bevittnade, att då här i fordna tider varit ömnogare inbyggare, hava desse bokeskogar varit åkerfält&#8221;.

Över den guldbruna mattan av torrt boklöv lyfter sig idag som för och skuggerika samt av naturen liksom kvistade, ser man dem i tiotal och hundratal långt bort mellan silvergrå stammar. Det är en syn som talar till fantasien. Är detta en forntidsbygd, som Linné trodde, övergiven, utdöd, återlämnad åt skogen? Dessa &#8220;hackarerör&#8221; &mdash; det är folkets benämning har lockat till allehanda tolkningar. Den enklaste, alldeles självfallen, hade vi just fått till skänks av den man son i vår tid brukar Linnés Råshult. Han är själv gammal bonde, och av sin nittioårige far har han fått veta vad som här följer:

När man &#8220;kölnade&#8221;, d. v. s. svedjade, och lyckan var avbränd, hackade man först ner potatis och försummade då aldrig att plocka upp de stenar man fick loss med hackan; de kastades ihop till dessa rösen. Andra året sådde man råg; det var den svedjeråg som betydde så mycket i äldre tiders hushållning.

En relation som denna, direkt ur levande bondeminne, bekräftar sig själv. Den stämmer med benämningen hackarerör och med ett märkligt faktum: inte en enda sten är större än att den kunnat tas upp med handkraft och kastas. Den stämmer också med rösenas ofantliga utbredning. Svedjandet var ju ett växelbruk med själva skogen och träffade, undan för undan, milsvida utmarker långt från gård och bygd.

Det enda som tycks sväva fritt är Linnés äventyrliga tolkning; han har i annat sammanhang beskrivit svedjebruket och borde känt till vad man gjorde med svedjehackan.

Övergången från gräsmark till bygd, till den svenska södern kan vara en uppenbarelse i stort &mdash; som när man kommer över Hallandsås och det landet Gosen öppnas mellan berg och hav. Men här på vägen över Loshult mot Kristianstadsslätten sker förvandlingen glimtvis &mdash; ger och tar tillbaka. Och detta i en formlig labyrint av kärr och sten och skog &mdash; mot granskuggan ett fång av blommor, ett solskott in i det mörka.

En märkespunkt är bron över Helgeå, Höjene bro, som Linné kallar den; nutidens namnform är Hönjebro. Det är en ny fin järnbro, men i perspektivet har man en äldre bro med fyra tunga gråstensvalv. Detta vackra byggnadsverk fick på 1800-talet ersätta en åldrig träbro, den som en majmorgon 1749 bar Linnés gästgivarskjuts över ån.

Här stannar man på en av de skönaste punkterna i Skåne &mdash; lyckligt överraskad, ty ingen resehandbok upplyser om detta. Helgeå, just kommen ur mossar och skogsmader väller vattenrik i långa, fria forsar under ett valv av lövgrönska, ek, lind, ask, avenbok o. s. v. En strömstare kan snudda vid virvlarna och försvinna i en dykning. Grönsångaren sjunger, ladusvalorna ilar och kvittrar.

Ån beskriver här en båge, nästan en rundel kring ett höjdparti i terrängen; det är en sträcka på fem kilometer av fors efter fors med en sammanlagd fallhöjd av nära tolv meter. Den förening vi här ser av rik växtlighet och fritt strömmande, forsande vatten är en landskapstyp som i gamla tider fanns på hundratals ställen i de många åar och bäckar som från Sydsvenska höglandet strömmar ner mot haven i öster och väster. I nutiden, efter alla dämningar och utbyggnadsarbeten, är den ytterligt sällsynt, ett naturminne av allra högsta rang. Ingen anade för trettio, fyrtio år sedan den omvandling av vattendalarna som i kraftutvinningens tecken skulle komma att ske, inte bara i Norrland utan också i Sydsverige. Den inventering av vårt levande kapital med hänsyn till alla skiftande behov som borde ha gjorts på den tiden och sedan fått ligga till grund för en vettig planering &mdash; den är ännu till stor del ogjord. Och så kommer det sig att vi nu när som helst förlorar ett naturminne som genom en sådan inventering utan tvivel skulle ha fått sin plats näst efter den numera utbyggda Karseforsen i Lagan och de ännu fria fallen i Mörrumsån.

Nu bygger man en kraftstation vid dessa forsar och därmed försvinner nära nog alltsammans. Bortåt en halvmil av Helgeåns lopp förvandlas till ett naket, svart stenskravel. Det finns i nutiden ett naturintresse som har något att betyda, en opinion som kunde väckas. Men ingen i denna landsända tycks veta stort mer om vad som verkligen står på spel än den äldre gentleman jag träffade på bron över forsen. Jag sade något om detta framtidshot och fick höra: Vad gör det! Det blir mycket finare sen. Vi får en spegeldamm intill bron, där vi kan ha svanar och gäss. Men jag gav mig inte:

&mdash; Det där med svanar och gäss &mdash; är det kraftkarlarna som lockar med sånt?

&mdash; Ånej, det har vi räknat ut själva. Och forsen &mdash; det kommer aldrig någon och tittar på den, aldrig. Nej, det blir finare, mycket finare sen.

Här finns ingenting att tillägga.

Vi reste vidare. &#8220;Suräpplen växte i stor myckenhet vid Glömminge (läs Glimminge) och kringliggande byar. De stodo nu präktige, täckte med vita blommor.&#8221; Linnés ord kunde varit våra. Fortsättningen också, där det talas om den myckna frukten som mest förfares. &#8220;Det är skada att ingen här förstår pressa äpplemust och därav tillreda cider, en så härlig dryck, som närmast går upp emot vin och som här lätteligen kunde fås till största myckenhet.&#8221; Detta sades under frihetstiden. På tvåhundra år har vi åstadkommit en hel del &mdash; bland annat att i folknykterhetens namn avskaffa friheten på just denna punkt. Nu vore det synd om den göingebonde som hittade på att tillverka och sälja en så härlig dryck. Vildäpplena får ruttna i hagarna som förr. Detta var i Glimminge. I Broby damm frodas kalmusroten i oändelig myckenhet, precis som när den store resenären kom där förbi. I Emmislöv spelar ljuset över breda fält, i Gryt kommer barr mörkret tillbaka. Men vid Vanås rullar bilen in under nylövade askar, och en slottsfasad lyser i ett förnämt perspektiv. Det hela är tyst, liksom övergivet, en minnesbild ur en tid som gav skön form kring ett fåtal människor. Feodalismen är död. Dess skapelse är ett tomt snäckskal. Är tillvaron amoralisk &mdash; så beskaffad att fulländningen, förfiningen är grundad på övermakt? Vår mänskliga ambition avvisar en sådan tanke. Men så är det, säger den utvecklingstro som bygger på strid och tävlan. Frågan står kvar.

En halvmil från Vanås, på öppna slätten ligger Sinclairsholm, en sätesgård som på Linnés tid innehades av majoren och riddaren Carl Skytte. Här beundrades de &#8220;artiga trädgårdarna av varjehanda fruktbärande trän till myckenhet&#8221;, Vidare de spanska fåren, som betade i fållorna, och en mal, som just hade fångats på natten i en av Helgeåns sjöar. Den präktiga fisken, som &#8220;var 2 alnar lång och vog 1% lispund&#8221;, granskades noga, fick ett släktnamn, Silurus, och en noggrann beskrivning på latin.

Så gick det till på skånska resan. Tiden begagnades väl. Allt var nära, precist och påtagligt. Plötsligt känner vi i öga och hand vårt arv från denne Linnaeus.

Men dagen är ännu inte slut. Upptäcktsresanden i eget land får syn på en backe som ser lovande ut. Han vill se den på närhåll. Denna Hälleberga backe är &#8220;tämmelig hög, täckt klädd och beprydd med de härligaste lövträn av bok, ek, avenbok, lind, björk och hassel&#8221;. Linné fortsätter: &#8220;Galeobdolon... en ört... som jag tillförene icke råkat i Sverige, växte på östra sidan av Hälleberga backe, emillan de tätaste och skuggerikaste trän&#8221;.

De orden tecknades ner år 1749, en dag i den tidiga sommaren. Tvåhundratretton år har gått fram över denna punkt på marken, när vi själva tränger oss från vägen in genom brynet av ek och avenbok. Det är i öster, emillan de tätaste och skuggerikaste trän. Det första vi ser därinne i lövskymningen är Galeobdolons spiror med de hjälm formade blekgula blommorna. Det är vår igen i den eviga återkomst som negerar tid och död. Allt är detsamma, skuggan under träden, mattan av torra boklöv, det guldgröna ljusspelet och dessa guldblommor på marken. Om ondska tillhör människan ensam, så äger hon också ensam kärleken i själisk mening och lusten till vetande.

Jag tog mig upp i den branta skogssluttningen till kullens topp. Där fann jag &#8220;ett kärr, likt en damm, som låg nästan mitt uppå berget, att man undrade huru vattnet här kunde samlas...&#8221; Bokarna speglade sig i den blanka vattenytan. Mycket har förändrats under två hundra år, men på Linnés väg har man ofta lyckan att känna igen på marken, i mikrogeografien. Det bekräftar hans geni som iakttagare och belyser fastheten, precisionen i hans ord. Från Sinclairsholm reste Linné vidare till Kristianstad. Den 19 maj antecknar han: &#8220;Ek låg vid vägen i går avhuggen, att vi alltså tämmeligen tydeligen kunde på den avhuggna stammen räkna ringarna och därav döma så hennes år som de kalla vintrar hon uthärdat.&#8221; Trädet var precis hundra år gammalt. Linné tänkte sig att kalla vintrar lämnar efter sig särskilt smala årsringar. Med den färska stubben framför sig gjorde han en prydlig tabell över de hundra åren. Det blev &#8220;kalla vintrar&#8221; under några rätt utpräglade perioder, bl. a. 1697-1700, 1718-1723 och 1740-1745. Numera vet vi att det inte är vinterns beskaffenhet utan andra yttre förhållanden, särskilt klimatet under tillväxtperioden, d. v. s. vår &mdash; sommar &mdash; höst, som bestämmer årsringens tjocklek. Tillväxtperiodens längd har också mycket att betyda; när de kalla vintrarna också är långa, kan resultatet bli något i stil med Linnés tabell. Det vore en rolig uppgift att utröna hur den stämmer med verkligheten.

I trakten av Kristianstad, särskilt utåt Åhus och östersjökusten möter Linné en för honom ny värld, gestaltad av sand, vindar och strömmar, ett sandrike som formas och omformas från dag till dag. Härute berättas om välluktande fält; &#8220;denna ljuvliga lukt märkes förnämligast vid midsommarstiden och helst om aftnar och morgnar&#8221;. Linné uppdagar att det är en liten nejlika som ger den ljuva doften &mdash; inte rosmarin och lavendel som det sägs i trakten. Denna Dianthus &mdash; vi kallar den sandnejlika &mdash; träffas &#8220;på alla sandfält och besynnerligen ibland flygsanden så allmänt som det gemenaste ogräs&#8221;. En sådan anmärkning säger indirekt vad sanden betydde i 1700-talets Skåne. Den behärskade stora landsdelar och var som flygsand en verklig fara för bygd och stad. Vi som, åtminstone för tillfället, har fått bukt med flygsanden läser med häpnad vad Linné skriver:

&#8220;_Flygsand_ låg i myckenhet på bägge sidor om floden vid Åhus uppå de höglänte fälten, dock mest på den södra. Sanden är helt vit, klar och fin; ty om några grövre partiklar eller grus äro med honom blandade, bliva de kvarliggande, sedan den finare förflugit. Vädret förer flygsanden ofta hela 1/4 milen, vilket bäst skönjes om vintertiden på snön. Således gör sanden floderna grundare samt åkrarna och marken sandfulla. Där denna flygsand fått luft, hade vädret avfört honom på hela trakten, ofta av några 1000 stegs diameter, och gjort landet på samma ställe 1 eller 2 fot djupare, att så mycken sand genom körsel näppeligen kunde på 1/2 _seculum_ utföras... Således spelar den aldrig vilande naturen: nederriver, uppbygger och förändrar allting stadigt&#8221;.

Man har om Linné sagt att han levde kvar i en stel, en statisk uppfattning av skapelsen som något en gång givet, färdigt och oföränderligt. De nyss citerade orden är bevis nog för villfarelsen i ett sådant påstående. De är kungsord på en naturuppfattning som numera helt behärskar vårt tänkande. Har man de orden för ögonen, inser man att Linné med öppet sinne skulle ha gripit sig an med alla de glidande frågeställningar som hör ihop med ärftlighetsforskning, artbildning, utveckling. Men tidsläget var ännu avvisande. Man saknade den överblick av livsformer och naturprovinser som var en förutsättning till utvecklingstanken.

Jordens ökentrakter visar i jätteskala hur det flygande stoftet river ner och bygger upp &mdash; hur det skalperar bergen, begraver städer, kring källorna skapar fruktbara oaser med spirande växtlighet och till sist fyller ut själva havet, t. ex. utefter Medelhavets södra kust.

I Tunisien, i Saharas randområden, ser man i varje oas hur dadelpalmerna med sina kronor som öppna, giriga händer och smala, liksom trevande fingrar sträcker sig mot himlen &mdash; efter regn, ja visst, men också efter det flygande stoftet, öknens och vindens gåva. Redan på avstånd syns det att varje blad är grått av damm. De spridda hårda regnen tvättar palmkronorna och slår ner dammet till marken.

Man ser också en egendomlig detalj, ständigt upprepad: öknens spridda grästuvor är höga, kompakta, formade som nåldynor i jätte format. Det är luftens damm, det flygande stoftet som har åstadkommit denna underliga fason; det har fångats i tuvorna och så småningom genom åren byggt upp en ända till meterhög jordbulle. Den är genomdragen av grästuvans rötter, som ideligen förlängs.

Ungefär så skrev jag en gång i ett resebrev från Sahara, och så läser jag nu hos Linné: &#8220;Var som helst någon enebuske, kråkerisbuske eller pilebuske fanns här på backarna, var den med sand övergjuten såsom en stor tuva, att allenast yttersta spetsarna av kvistarna syntes.&#8221; Det var exakt detsamma som nåldynorna i Sahara!

I det sandiga Sydskåne, på väg mellan Falsterbo och Dybeck, talar Linné om nyttan av pilplanteringar på de många vallarna mellan ägor och vångar; de skulle ge material till gärdesgårdar, välbehövligt bränsle och dessutom &#8220;ansenligen pryda landet och skugga ifrån blåst, som uttorkar landet och uti ett osynligt damm bortförer den finaste matjorden och således dagligen utmärglar jorden. Man ser ju allestädes gräsväxten på öppna fält vara låg och mager. Däremot finner man att de ängsplatser, som äro kringstängde med buskar och trän, hava den frodigaste gräsväxten. När åkren om våren är körd, dammar han om sommartiden, då vädret blås, varav den aldra finaste svartmyllan, växternas egenteliga och förnämsta föda, bortblås, och detta nästan osynliga dammet stannar vid gärdesgårdarna liksom flygsand eller snön om vintern, varav händer, att gräsväxten är alltid frodigast vid gärdesgårdarna. Ett det härligaste land blåser således bort, då det ligger öppet för alla väder, och stannar ofta inte förrän det vräkes i havet. Således har det skett med Ölands Alvar och många andra orter&#8221;.

På en halv sida ger Linné här en snabbskiss av jordflyktens verkan i förhållande till odling och åkerbygd som täcker det mesta av vad en hel forskarskola i vår egen tid har kunnat utreda i trakter där allt detta ligger i öppen dag. Medelhavsområdet och Nordafrika har öppnat våra ögon för de ansatser och antydningar vi ser på vår egen mark. Linné såg dem direkt, utan jämförelsematerial. Gång på gång återkommer han till den försiktighet med vilken bönderna brukade den lätta sandjorden. I Ravlunda säger han: jorden &#8220;upptogs vart tionde år, på vilken första året såddes vete, andra året råg och sedan icke mer.&#8221; Av gammal dyrköpt erfarenhet visste man vad jorden tål, &#8220;ty äro folket här i landet mycket rädde att för mycket köra och så en mager och sandig jord, emedan då myllan bliver uppsupen av sädens rötter hel och hållen, ligger bara sanden kvar, som sedermera mycket flyger av vädret och icke på många år därefter kan sättas i stånd&#8221;.

Bondebruket på dessa sandjordar i Skåne påminner starkt om det odlingsmönster vars spår man ännu finner i Södern, t.ex. i det gamla Etrurien; här som där var det en livsnödvändighet att hålla jorden kvar. Linnés sinne för allt sådant var ett arv &#8220;av stubbotan rot&#8221;, av småländsk bondekunskap. Modernt jordbruk har inte samma känsliga handlag. Det syndas ibland mot naturen. Och naturen har ingen nåd. I östra och södra Skåne är jordflykten nu återigen en stor besvärlighet. Vad som har inträffat med Ales stenar, den berömda stora skeppssättningen vid Kåseberga, illustrerar hur det kan gå där ovarsamma odlare släpper lös den flyktiga jorden. År 1916 blev skeppssättningen restaurerad: det gällde att resa de stenar som låg kullfallna och avlägsna de massor av sand och jord som delvis dolde det hela. Men området kring stenskeppet var uppodlat, och på kort tid, ett tiotal år, blev alltsammans igensandat, så att stenarna helt doldes. När jag i slutet av 1920-talet för första gången stod på Kåseberga backe, syntes ingenting av det mäktiga skeppet. Det var uppslukat av jorden. Men år 1955 inköptes området av Vitterhetsakademien, de förrädiska sandfälten såddes igen och stensättningen frilades. Nu står den åter mot hav och himmel som när tiden var ung, och i sinnet sjunger Österlings oförgängliga ord:

[verse, Anders Österling]
_Kring skepp och gravskepp glittrar böljeskummet
mångtusenårigt och mångtusenmila,
och tiden byter hälsningar med rummet
i seglens rörelse och blockens vila,
och marken strör sin blom kring stentung ålderdom,
och lärkan slår, och Skånes somrar ila._

Resan går vidare över Maltesholm &#8220;med höga, vidlöftiga, täcka och kylande bokeskogar&#8221;, över det präktiga Vittskövle och de stora sandfälten åt havssidan. Det är Österlens bygd som här i böljande rytmer går ut mot Östersjön &mdash; ett bondelandskap, som möter havet med öppen kust. Det är Sandhammaren och Stenshuvud, Ravlunda och Haväng. En del av denna kust, det märkliga hedlandskaper mellan Haväng och Knäbäck, har tyvärr måst upplåtas till militärt övningsfält; vad vi därmed har fått offra är en urgammal kustbygd med ett säreget mänskligt innehåll av tradition och odling, knutet till åldriga gårdar, som har utrymts och raserats. Men för övrigt är Österlens kust med långa sandstränder och fria hedar än idag en gammaldags idyll, dubbelt varm och innerlig mot landets stora linjer och havets fria fond.

Själva Sandhammaren, som bildar Skånes sydöstliga hörn, är ett ofantligt dynlandskap, en hel värld för sig mellan slätten och havet. Dynkullarna är visserligen till stor del täckta av planterad bergtall, den dystert svartgröna skog som numera binder de flesta dynområden i vårt land, men på Sandhammaren finner man också rester av ursprunglig dynskog &mdash; lågvuxna, knotiga ekar, ett virrvarr av ormande stammar och grenar över flygsanden. Sådan dynskog av ek danskarnas &#8220;egekrat&#8221; &mdash; är i vårt land en stor sällsynthet, ett värdefullt naturminne. Det, såvitt jag vet, enda ställe utom Sandhammaren, där ekskog av samma slag ännu finns bevarad, ligger också vid denna kust, ytterst på de branta dynbackarna mellan Vik och Stenshuvud.

Helst skall man se Österlens kust i maj, när alla slättens små välvårdade täppor står i sitt flor och skärvita skyar av äppelblom markerar den långa raden av fiskelägen under dynkullarna. Då blommar också det taggiga harriset i eldgula massor över sanden.

Norr om Simrishamn, mellan vägen och havet, sänker sig Gladsax hallar i terrasser ner mot kusten. Hallarna är ett stycke alvarmark på skånsk botten, och terrasserna är gamla strandvallar av gråvit klappersten. Ytterst har man det blå havet, så den vita bränningsbågen och närmast i sluttningen strandvallarna, som på marken och i minnet upprepar bränningens linje. Mellan täta snår av björnbär, slån och hagtorn står Sankte Pers nycklar intensivt rödvioletta. Det är samma heta, ångande luft över dessa slänter som över det öländska alvaret. Inte ens viporna fattas.

Vid Gladsax hallar anar man redan Stenshuvud i soldiset, milslångt bortom vattnet. Det digra berget dominerar hela kusten och samlar i sin närhet all Skånevårens fägring. Ur ett svall av gyllengrönt &mdash; avenbok, hassel, bok med nyutslaget silkemjukt löv &mdash; lyfter sig den grå röda urbergshjässan. I avenbokens skymning sjunger näktergalen och ur djupet, under den blommande lustgården, under backsippornas hed och de sandgula slänterna, tonar Hanöbukten som en jättesnäcka. Man är tacksam att ett vänligt öde har bevarat denna kust, och man inser med bävan hur ömtåliga, hur lätt förskingrade sådana landskapsvärden är. Släpp fram företagarlusten med markstyckning och moderna bekvämligheter för badlivet, låt villorna växa upp kring byarna, mellan dynerna, på stranden, plantera flygsandsheden med barrskog och skadan är ohjälplig.

Men något sådant skall inte få ske. Skånes naturskyddsförening har trätt in för tanken att av Stenshuvud med omgivningar skapa en nationalpark. Det är en värdig och väsentlig uppgift i den svenska södern.

Från Stenshuvud går vägen genom Vitaby till Ravlunda, det fornåldrigt sköna landskap som i sin blonda öppenhet och lyckliga ro är utan motstycke vid hela vår kust. Det är nordiskt och klassiskt på samma gång. En markväg leder från byn över kulliga fält, mellan grå bautastenar utåt öster, mot Haväng, mot havet. Där söker sig Verkeån genom en tunnel av grönt i dalen förbi de gamla gårdarna och möter bränningen djupt under dynerna. Det är stillheten, endast fylld av havets ton, som låter oss förnimma själen i detta landskap.

Och här återfinner vi Linné &#8220;i en av de skönaste lundar jag sett i riket&#8221;. Orden är hans; de gäller Tjörnedala lund, &#8220;2 kvart söder om Rörum&#8221;, ytterst mot strand och hav, ungefär halvvägs mellan Stenshuvud och Simrishamn. Denna lilla punkt i det stora Sverige ger oss, liksom Hälleberga backe, än idag den linnéanska bilden. Den beskrivning av strand och lund som finns i Skåneresan är så distinkt och geografiskt klar, att man genast finner sig till rätta. Den steniga stranden, &#8220;utsirad med den röda _Centaurium minus_&#8221;, är &#8220;omvallad med en vit, klar sand&#8221;. Därovanför växte &mdash; och växer än &mdash; &#8220;den blåbladiga _Elymus_ ... såsom säd i en åker&#8221;. Det är, som Linné säger, en Neptuni åker, en havets strand, och den har över sig havets villkor genom tid och rum, dess rörliga beständighet.

Innanför stranden fanns på 1700-talet &#8220;ett horisontellt fält av 2 bösseskotts diameter, täckt med de skönaste blomster&#8221;, bland dem orkidéer och den nejlika, vi kallar backglim. Detta fält är nu till en del uppodlat, men den våldsamma terrängen därintill har räddat själva lunden med allt vad därtill hör: över fältet stiger marken med ens i höjden, det är &#8220;en hög backe utan sten, så brant avskuren, att man med möda kunde arbeta sig däruppföre&#8221;. Och så är det sannerligen än i denna dag &mdash; med hälsosam möda halvt klättrar, halvt hissar man sig upp genom ett hoptrasslat grenverk av ek, hassel och lind. Och här i lövskuggan har man omkring sig alla de örter Linné räknar upp &mdash; vårört, bingel, den sällsynta, stora stjärnramsen o. s. v. Här återser man också Galeobdolon, gulsugan, med de guldblom miga spirorna. Linnés slutord är: &#8220;... lövbuskar med lövträn och de fagraste blomster av de raraste örter gjorde denna lund mer än angenäm&#8221;.

Tjörnedala lund säger oss med hela sin uppenbarelse vad Linné satte högst i svensk natur. Ett sådant stycke land, kärleksfullt beskrivet av hans klara ingenium, är oskattbart så länge linnéansk ande och efterföljd har någon verklighet i detta land. Lyckligtvis är går den Tjörnedala numera i offentlig ägo; den tillhör hushållningssällskapet i Kristianstads län och användes som försöksgård. Det är ock så känt att länets styresmän väl förvaltar sitt ansvar inför ett värde som detta.

Den 4 juni, enligt nya stilen den 15, reste Linné från Simrishamn inåt Österlen. I trakten av Gärsnäs besteg han Bybjär, &#8220;en ansenlig och avlång kulle... på vilken man hade en oförliknelig prospekt av det präktigaste åkerfält, där man 13 kyrkor räkna kunde utom själva Borneholm.&#8221; Vad som också frapperade honom var kullens uppbyggnad av skilda strata, underst klappersten med kritbollar, stora som barnhuvuden, därovanpå grus och &#8220;ett sandvarv, uti vilket sandsvalorna hade gjort sina boen..&#8221;.

&#8220;Märkvärdigt var att dessa bägge _strata_ icke åtskildes horisontellt, utan var det undra _stratum_ inåt likså kullrigt som det övra&#8221;. Efter 1800-talets stora upptäckt av vårt lands nedisning vet vi att Linné här stod inför ett landisens eftermäle. I sammanhanget säger han något om ett forntida hav, men utan att finna en tillräcklig förklaring. Beskrivningen av detta Bybjär ger oss återigen en bild av skildraren själv, hans aldrig slumrande iakttagelse och dynamiska syn på naturlandskapet.

I samma lyckliga försommar, över samma vänliga, bärande jord söker vi oss fram mot Bybjär. Skall vi återse den verklighet Linné skildrar &mdash; kanske till och med sandsvalornas vimmel i luften framför de mörka hålen i sandväggen? Här har vi nu Gärsnäs i en stor, lummig park. Det går lätt att orientera sig åt &#8220;sudväst&#8221;, som Linné skriver, &#8220;bort mot Herrestads kyrka&#8221;. Men sedan är det omöjligt. En ny storväg, halvfärdig, djup grusig, manglad och bultad av gula och röda vägmaskiner, spränger rätt genom Gärsnäs park, som är brutalt skuren itu. Den går vidare i form av en ofantlig vägbank förbi en kulle som kan vara den rätta. Men nej, ingenting stämmer.

Hur hänger detta ihop? Linné är inte den som slarvar med bestämningarna. Något måste ha inträffat på denna punkt. Men vad?

En husman, som sysslar på sin potatisåker utmed vägen, ger mig svaret: höjden som jag söker, Linnés ansenliga och avlånga kulle &mdash; den är bortschaktad!

Så är det. Bybjär var klappersten, grus och sand &mdash; ett fynd för vägbyggare. Nu är det bortätet av grävskopor, bortfraktat på lastbilar, omgjort till en vägbank. Husmannen vid min sida har fantasi och god överblick. &#8220;Det borde di inte ha fått göra&#8221;, säger han. Och detsamma säger jag. Här försvann ifjol, i förfjol märklig detalj i den stora tavlan, en levande bild ur Linnés Skånska resa, ett landskapsstycke lika högvärdigt, lika skyddsvärt som Tjörnedala lund eller de mäktiga bronsåldershögar vi nyss har rest förbi.

En kraftfull fornminnesvård slår vakt om de fasta monumenten från förhistorisk tid och strävar att hålla deras omgivning i ett skick som ger oss glimtar av uråldrig bondebygd. Men ingen kulturvårdande myndighet har i tid kommit på den tanken att historiens valplatser, markstycken, dyrbara för minne och fantasi, i lika mån vore värda ett lagligt skydd. En inventering borde ha gjorts av sådana minnesmarker, medan det ännu var tid. Ett par exempel är här på sin plats.

Mora äng i Uppland, där kungaval skedde genom tusen år, var en del av det gröna ängsrike som var svearnas stora levande tillgång. Där finns ännu vid själva minnesplatsen en liten flik av dessa milsvida ängar. Kanske är det en lycklig tillfällighet. Så mycket är säkert att vad som här bevarar minnet är ängen, den gräsbördiga, blommande marken, och inte det källarliknande skjul som innesluter ett par av de berömda stenarna.

Läby vad i samma landskap, där Gustav Vasa upplevde ett av sitt livs äventyr, är idag en trist avloppsgrav mellan åkrarna. Något liknande har hänt med Brömsebäck på gränsen till det gamla Danmark. Den snabbflytande lilla bäcken har just på de sista par åren helt behändigt förvandlats till ett vanligt åkerdike, detta så tätt inpå den historiska holmen att man från minnesstenen ser de färska såren i marken &mdash; och tyvärr utan att någon kulturvårdare har reagerat var ken i Gammalsverige eller i det härtagna Blekinge.

Så är det nästan överallt. Historiens fästepunkter i landskapet intet skydd, ingen fredad undantagsställning. De är utlämnade åt grävskopan, kanaliseringen, nivelleringen i motorismens, industriens, den materiella välmågans namn. Visst reser vi minnesstenar och inviger dem med fagert tal. Men de står där i en miljö som är vilt främmande för detta minne. Så gör vi oss urarva, vi som kallar oss ett gammalt kulturfolk.

Men låt oss tänka på något roligare! På väg till Sankt Olof betraktar Linné storkarna, som har byggt sina bon vid gårdarna. &#8220;Storkarna fara bort var höst. Om de fara till de varma länder, eller om de vila på sjöbottnen med svalorna är ännu ovisst...&#8221; Så står det ord för ord i Skåneresan. Drar vi på munnen åt en sådan reflexion, får vi nog ursäkta om en framtid kommer att roa sig på vår bekostnad, t.ex. åt den kolartro med vilken vi omfattar variation och naturligt urval som nära nog suveränt skapande principer, med den i sanning mirakulösa effekten att &mdash; låt vara med god tid på sig &mdash; av samma urdjur åstadkomma en svala och en elefant.

I Sankt Olof beskriver Linné och avritar efter förmåga den märkliga Olofsbilden med silveryxan. &#8220;Efter katoliska tiden, säger han, hava våra hedervärda _theologi_ lyckeligen avböjt helgonens åkallande och till den ändan avskaffat deras bilder, att de enfaldiga ej av dem måtte påminnas om en gammal och skadelig inbillning; men det fattiga folket, som här ligger liksom något mer in obscuro och längre skilt ifrån _medicis_ har trägnare hållit uti med sin vidskepelse och förment sig, efter katolske dikterne, av S:t Olof kunna få någon hjälp i sin nöd och sjukdom, ty hava de tillförene kommit hit att få stryka sig med hans yxa..&#8221;.

Tillförene kommit hit &mdash; så faller orden. Men på Olofsdagen den 29 juli, den dag då helgonkungen stupade vid Stiklestad, händer det ännu i vår egen tid att lidande människor kommer till Sankt Olof för att söka lindring i sin plåga och stryka sig med yxan över den sjuka kroppsdelen &mdash; den lilla yxhammaren, som är av silver, kan tagas loss från skaftet.

Det är kyrkvaktaren Nils Danielsson som berättar, och det sker in för Sankt Olof själv, där han sitter på sin tron, sträng men barmhärtig, med kronan på sitt huvud, silveryxan i hand och foten på av grundsfurstens beläte. Och hör vidare: många gånger har det hänt att yxan har skickats åt olika håll, t.ex. &#8220;ända till Kristianstad&#8221;.

Men tänk om yxan skulle komma bort vid de där skickningarna!

&mdash; Inte. Tron är en säker vakt.

Nils Danielsson har rätt. En av de hjälpsökande frågade honom en gång om han själv trodde på yxans och helgonets makt. Han svarade undvikande och fick repliken:

&mdash; Då är ni inte värdig att vara kyrkvaktare i Sankt Olof.

Kyrkoherden Nils Boström, som 1931-1959 var Pastor loci i Sankt Olof, har i brev meddelat mig följande: &#8220;I kyrkans arkiv ligger ett brev skrivet år 1918 av en svensk i Californien, vari beskrives de plågsamma sjukdomar brevskrivaren lider av. Han ber prästen i S:t Olof lägga 'denna dollarsedel' i offerkistan i S:t Olofs kyrka, så att han tack vare detta offer måtte bli frisk... Vid den årliga tömning en av nämnda offerkista... förekom ett år bland de där nedlagda pengarna en 5-kr.-sedel, på vilken skrivits 'Helge Olof, förläna genom makten i din yxas kraft, att det barn min hustru bär må bli en son och bota min moders höft. Gunnar'. Tydligen hade de nämnda kvinnorna dessförinnan strukit sig med yxan&#8221;.

Till riterna med yxan hör att efteråt gå ner i ängen för att dricka och bada i Sankt Olofs källa. Det har förmodats att helgonkungens yxa går tillbaka på Torsviggen. Men säkert är att källan och källkulten är det ursprungliga, långt äldre än asaguden Tor.

Ett litet stycke från kyrkan, i den vackra ängen nedanför Sankt Olofs gård återfinner vi den heliga källan. Den är stensatt runt om, och ner i vattnet leder några trappsteg av gråsten &mdash; flata, ohuggna block &mdash; som gör det möjligt att bada i detta vatten. Det är flockigt av gröna alger men kristallklart.

Sankt Olofskulten här vid den urgamla offerkällan låter oss se den vanliga arvsföljden: nya gudar och helgon tar i besittning de forna fästepunkterna för dyrkan, helgd och mänsklig förhoppning. Vid den heligaste av källor, den kastaliska i Delfi, har Artemis dyrkats som en barmhärtig hjälperska åt kvinnor i barnsnöd och åt de nyfödda. Hit kommer alltjämt nyblivna mödrar med sina barn, och vid käl lan korsar sig de vägfarande inför ett sanktuarium åt Johannes Döparen

Naturreligionen &mdash; lunden och källan &mdash; överlever gudar och helagon. Det skedde när antikens gudar var förvandlade till tomma statsprydnader, och vi ser det upprepas när kyrkans trekluvna gudom och invecklade dogmapparat har förlorat sin verklighet.

Till Olofsdagen samlades i orten mycket folk, och en stor marknad avhölls till gagn och ogagn för fromma och ofromma. Detta var Olofsmarknaden, känd från medeltiden men kanske äldre än Vite Krist och Sankt Olof. På 1600-talet blev marknaden &mdash; &#8220;på grund av all därmed förbunden skörlevnad&#8221; &mdash; förflyttad från kyrkplatsen i Sankt Olof till Kivik, där den som bekant fortfarande lever ett glatt och bullrande liv.

Marknaden kan tidigast ha varit förlagd till ängen vid källan. Där gömmer sig inne mellan höga bokar en skröplig ruin, en tunnvälvd källare. Den tros vara munkarbete &mdash; har kanske tillhört ett härbärge för pilgrimer, ett sälohus. Cistercienserna byggde liknande källarvalv; ett sådant finns i Alvastra, över klosterkällan. Man ser eller anar också andra byggnadsrester i ängen. Vattnet från källan har en gång i tiden fyllt ett system av dammar, ännu fullt synliga &mdash; kanske helt simpelt karpdammar. Men dammen i Betesda tjänade något annat.

Urgammal helgd kringsvävar allt detta som nu sakta sjunker in i en vänlig natur, i boklöv och fågelsång och årstidernas evighet. Man är glad att ingen systematisk utgrävning har övergått en sådan mark, berikat vetenskapen och dödat fantasien.

På ängen vid källan i Sankt Olof lämnar vi nu Linné. Men innan han for vidare mot Lund hände i Sankt Olof något sällsamt. Hans berättelse om detta äventyr är uttrycksfull, smidig, sanningskär. Man märker glimten i ögat och den omedelbara kraft som förnyade vårt svenska språk. Det är ogörligt att referera. Linné skall ha sista ordet:

&#8220;Slagruta är ett underligt upptåg, med vilken man vill inbilla folk, att rutan skall säga varest metaller ligga fördolde. Min sekreterare tog esomoftast en kvist av hassel, som var jämt delt i två grenar och med den förnöjde sitt sällskap. Detsamma skedde ock här, då den ena gömde sin silver-tabaquier, den andre sitt ur här eller där i buskarna, vilka sekreteraren tämmeligen lyckeligen uppletade. Jag, som aldrig trott rutan och icke velat höra henne nämnas, förtröt att slagrutan skulle rekommenderas och föreställte mig, att min följeslagare och sekreterare förstodo varandra till att inbilla sällskapet; ty gick jag avsides på ett stort och högt fält norr om ladugården, skar där upp en liten torv och lade dit min lilla penningepung, täckte sedan med samma torv så noga, att ingen människa skulle sett minsta tecken därefter. Mitt märke var en stor _Ranunculus Fl. 467_, som stod strax därvid, och ingen annor hög ört var mer på hela fältet. När så var beställt, går jag ner till mitt sällskap, berättar att jag gömt min börs på det fältet, bad sekr. med sin slagruta uppleta dukaterna, så ville ock jag tro henne; ty jag var säker, att ingen dödlig mer än jag visste, varest penningarne lågo. Sekr. var nöjd, att han fått ett tillfälle, genom vilket han kunde förmå mig till mildare tanka om rutan, som jag alltid talt om henne med åtlöje. Sällskapet var ock nyfiket att se rutans mästareprov. Sekr. sökte länge och väl hela timman, då jag med mitt värdfolk hade nöje att se rutan arbeta förgäves. Alltså, som godset intet kunde fås igen, blev rutan vårt löje. Jag går sedermera att själv upptaga min pung, men när jag kommer bort på fältet, hade våra rutegångare genom sitt peripateticerande nedtrampat alla gräs, så att ej minsta tecken sågs efter någon _Ranunculus_, och jag måste söka efter mina dukater med samma ovisshet som rutan. Jag hade icke lust gå 100 dukaters vad om rutan, ty sökte Vi alla, men förgäves, både med löje och förtret.

Änteligen måste jag giva saken förlorad, då baronen och sekreteraren bådo mig utnämna rummet ungefärligen, varat jag tyckt mig nedlagt pungen, det jag ock gjorde; men den fula rutan ville inte slå, utan drog rutan åt en hel konträr sida, och änteligen, sedan både sekr. och vi alla voro trötte vid rutan, och jag vid henne mest ledsen, stante sekr. på en hel annor sida av fältet, sägandes att om pungen icke vore där, så vore ogörligt för honom säga stället. Jag böd icke till att söka därefter, emedan det icke var detta håll, därest jag tyckte mig lagt pungen, men baron Oxenstierna lade sig likväl på jorden att söka, då han fick ned ett finger och drog upp den lilla torven, under vilken dukaterna lågo. Således slog rutan rätt den gången och skänkte mig de penningar, jag eljest förlorat. Detta är _res facti_. Får jag se några stycken dylika exempel, så måste jag väl tro, det jag icke vill; ty det är helt annat med magneten och attraktionen emellan järn och järn, men att en hasselkvist skall säga mig rikare metaller, det samtycka varken våra utvärtes eller invärtes sinnen, så att jag väl ännu icke tror rutan, dock vill jag icke flera gånger gå med henne vad om lika många dukater&#8221;.


