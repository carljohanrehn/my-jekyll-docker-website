---
layout: post
title:  "Ett vinterstycke"
date:   2022-07-09 17:04:00 +0000
categories: Den svenska södern
---

Melankoliskt dis, en gråtande himmel, en livstrött jord &mdash; sextielva poeter missbrukar landskapet som ett själstillstånd, men om själen kunde glömma sin belastning och leva, verkligen leva i landskapet; se det vore hälsan.

Den här dagen är vacker i sig själv, lätt genomandad från sydväst, mild, våt, med mjuka färger i ett stort perspektiv och lukt av betmassa vid gårdarna. Detta är Söderslätt i lycklig sömn, den goda jorden öppnad för himmelens regn. Odlingens landskap är ett samspel mellan arbete och jord, en växelverkan som formar jord och bonde. Hela detta landskap i vår hand lever med oss genom årets tider och förändras med oss; vi förnimmer dess andning och vila som en funktion i vår egen organism. Jorden tar igen sig efter ett långt arbete. Så är det med livsledan. Vi passerar gränsen mellan Söderslätt och _moslätten_; benämningen är Linnés. I Skånska resan säger han: &#8220;Denna slätt bestod till större delen av röd mo och flygsand, varföre den ock var den magraste.&#8221; Mellan Dalby och Blentarp, där vi nyss åkte fram genom skog, låg terrängen vidöppen kring Linné. &#8220;Här blev landet efter hand upphöjt&#8221; &mdash; det är hans egna ord &mdash; &#8220;och var med grön betesmark på alla sidor betäckt.&#8221; Från öster och väster, från norr och söder hade man fri sikt över hela Romeleåsen upp till klinten, den högsta kupolen, som tecknade sig naken mot himlen. Den gamla generalstabskartan, uppmätt 1864, visar fortfarande en sådan bild. Men vad som ännu på 1800-talet var kala betesmarker, magra åkerjordar eller õppna flygsandsfält är nu snabbväxande, täta skogsgrödor, gran- och tallåkrar, som det heter halvt på skämt. Det är en mäktig förvandling.

Instängd i sådan barrskog ligger Östarp, en gammal gård som har åtskilligt att berätta. Den utvaldes och förvärvades för några årtionden sedan av G. J:son Karlin, den man som skapade Kulturhistoriska museet i Lund; det var, skriver han själv år 1927, &#8220;för att rädda ett stycke ursprungligt skånskt land med gamla gårdar, gärningshus, kreatur och delvis primitivt lantbruk, och alltså därmed stryka strecket under vår uppfattning av museal hembygdsvård och vår därpå byggda gärning: att vid räddningsarbetet intet får genom en flyttning till museet ryckas ur sin miljö...&#8221;

Detta var minnesgårdens, det levande museets idé, fullt klart utformad av en man som vid ytlig bekantskap kanske verkade bakom sin tid, men, tvärtom, var långt före sina medarbetare på kulturminnesvårdens fält.

&#8221;Kulturens&#8221; Östarp befolkades med hästar, fäkreatur och får av gammal skånsk, visserligen något dunkel extraktion, svin likaledes &#8220;av skånsk lantras, vita och svarta eller svart- och rödfläckiga med långa trynen och framåtriktade hängande öron. Gåsflocken och hönsgården representera&#8221;, säger Karlin vidare, &#8220;naturligtvis också de gamla provinsiella traditionerna liksom den hesa bandhunden.&#8221; Det var en glad och förhoppningsfull start.

Östarp var alltså tänkt som ett levande museum, en livsglimt ur Linnés 1700-tal, en minnesenhet med folk och djur i manbyggnad och fähus, på inägor och betesmark. Men det kan ha sina risker att som Karlin vara före sin tid. Det andliga luftstrecket var ännu ganska främmande för hans initiativ. Svårigheter hopade sig också materiellt. Östarp krympte till den vanliga halvheten, en hembygdsgård utan fäste i terrängen &mdash; utan hembygd. Det låter som en ordlek men är bister verklighet.

Hembygdsgården som minnesstuga är döden död med sina hushållsgrejor i köket, aldrig rörda, sina redskap i lidret, aldrig brukade, sina rum och spiltor utan liv och atmosfär. En sådan gård skall förena mark och hus, markhävd och verktyg, landskap och bosättning. Den skall vara just vad Östarps skapare avsåg: mitt i en förändrad verklighet, i ett förnyat Sverige ett stycke arbetsliv ur en äldre tid och detta på en mark formad just av bondens arbete. Vad som annars händer &mdash; ja, det visas bäst av Östarps gamlegård, där den nu ligger som ett livlöst museum.

Situationen är ohållbar. Hundra, ja flera hundra hembygdsstugor har räddats och plockats ihop och fyllts av bondelivets utrustning Det är en omistlig gärning. Idag vore det för sent. En central forskning behärskar sambandet mellan bonden och hans verk, mellan redskap och arbete, hus och ägor &mdash; det må vara sant. Men folket, bygdens bildningssökande ungdom står redan främmande för dessa samlingar. Orsaken är det halvgångna i ansats och sinnevärld, Bruket, tillämpningen fattas.

Hur skall intresset kunna hållas vid makt? Hur skall i längden den offervilja kunna mobiliseras som är nödvändig för ett underhåll av all denna avlagda utrustning?

Krisen är akut. Dess lösning finns i ett fullföljande av ansatserna. Räddningen ligger i den helhet som nu äntligen tvingar sig fram &mdash; enheten av arbete och jord, det levande museet.

Någon säger: skall då de dyrbara museipjäserna &mdash; träkärl, elden, årder, hjulplogar o. s. v. &mdash; slitas ut? Visst inte. Det levande museet skall innefatta tillverkning av arbetsexemplar för dagens och årets bruk, alldeles som de tillverkades en gång under bondens hand, alldeles som hemslöjden på det textila området upprepar de gamla mönstren.

Det där blir dyrt. Ja, säkert, men ett intresse av hittills osedda mått skall i vår bilrörliga tid bära upp alltsammans. Där något händer och sker, där stannar man gärna och lämnar med nöje sitt lilla bidrag till rörelsen. En skånsk 1700-talsgård i arbete, inne och ute, i kök och ladugård, hjulplogen i gång efter tre par hästar på vångarna, herden med sin ringstav och sina djur på fäladen, ett stycke av Linnés Sverige &mdash; det blir något att se för små och stora barn.

Så löper tankarna, medan bussen utan att stanna rullar förbi avtagsvägen till Östarp och fortsätter sin väg över Everlöv och Sövde mot Sjöbo. Terrängen här öster om Romeleåsen är för mig en gammal vallfartsort &mdash; anledningen skall strax bli klar.

De magra, sandiga markerna mot Sövdesjön var i avlägsen tid en del av den väldiga betesfälad som tillhörde Sövde och andra byar på moslätten. De är rester av ett bondeland som fanns till innan medeltidens och renässansens feodalherrar på dessa utmarker grundade de stora godsen Sövdeborg och Snogeholm.

Märkligt är att kärnan i denna urgamla allmänning ännu finns kvar. Jag går fram genom den bok- och ekskog som godsherrarna har älskat upp på utmarken, skogen tar slut och sikten öppnas mot ljungmörka vidder, prickade av enbuskar, ett hedlandskap i behagliga svep över slänterna mot Sövdesjön. Jordmånen är den gula sanden, det syns överallt där kaninerna har grävt sina gångar.

Den konservatism som till vår tid har räddat en sådan vacker återstod, ett par hundra tunnland kanske, av den urgamla betesheden, hänger djupt ihop med adelns förvaltning. Om dessa utmarker inte hade kommit att innefattas i de stora godsens ägor, skulle de vid 1800-talets skiftesförrättningar ha delats upp på tjogtals bondeenheter så som det har skett på andra håll; ett exempel är den stora fälad nordost om Dalby som nyss har skymtat på dessa sidor.

Här vid Sövdeborg har enheten förblivit obruten. Stora delar av fäladen har skogsplanterats också här; det är en vällovlig tingens ordning. Men vad som återstår är ännu tillräckligt att forma en minnesbild av det forna.

Har vi råd att förlora något sådant?

Nej. Och ändå glider de oss ur händerna, dessa sista vittnesbörd ur markens historia. En kraftansträngning borde göras för att åt framtiden, åt Skåne och Sverige rädda ett kulturminne som detta. Det finns bara ett sätt att avstå från skogsplantering och i stället vid makthålla den beteshävd som genom tiderna har skapat om naturen &mdash; här den skånska lövblandskogen &mdash; till öppen betesmark.

Det är sent, men inte för sent. Här ligger i den öppna terrängen ett par, tre små utgårdar av 1700- och 1800-talstyp &mdash; med husen i korsvirke under halmtak; de har alldeles säkert varit hållpunkter för den betesdrift med får och fäkreatur som in i nutiden har bevarat den öppna heden. De borde få tjäna sin gamla uppgift och så &mdash; med hjälp av djurens mular &mdash; hålla liv i en skånsk pastoral, en rest av uråldrig bondevärld.

Hela denna trakt är en tjusande förening av det rika och det fattiga Skåne, den feta myllan och den magra sandens domäner. I centrum, eller rättare i mittlinjen ligger fyra sjöar: räknat från söder först Krageholmssjön och sedan på en milslång sträcka Ellestasjön, Snogeholms- och Sövdesjöarna. Kring sjöarna sluter sig en kullig terräng, där bokskog, tall- och grandungar, betesängar och åkerfält växlar mjukt och blandas med varandra. Bortom Sövdesjön vidtar den flacka dalgång, där Klingvallsån sakta kröker sig fram genom vattendränkta ängar på sin väg till Kävlingeån.

Till allt detta kommer att en rad av stora gods, Krageholm, Bellinga, Snogeholm och Sövdeborg, genom århundraden har hållit en mäktig och vänlig hand över dessa marker. Resultatet är en rent förvånande rikedom. Allt vad som finns av sydsvenska djur är hemma här, och de flyttande fåglarna söker sig hit i mängd för att vila och äta. Örnar och fjällvråkar ses alltid på senhösten, ibland hela vintern igenom. Sädgässen, som flyttar över Skåne, har just i denna trakt sin förnämsta samlings- och viloplats på höstresan söderut mot Väst- och Sydeuropa och på vårresan tillbaka till det stora skogslandet i norr och nordost, i Finland och Ryssland. På hösten kan man vänta de första i september och så småningom samlas här hundratal och tusental. De betar höstsäd på fälten och tillbringar nätterna sovande på vattnet eller på isen, mitt ute på någon av sjöarna, helst Sövdesjön eller Ellestasjön. Är vintern mild, kan stora skaror stanna över till våren.

Nu var det i slutet av oktober. En och annan fjällvråk seglade över backarna kring Sövdesjön, hejdade sig ibland, stod stilla i luften på flaxande vingar och spanade efter kaniner och sorkar. Någon örn kunde väntas när som helst, och flera sädgåsflockar fanns redan i trakten.

De första riktiga frostnätterna hade nyss förhärjat det gröna. Men i de brunsvedda snåren gnistrade olvonen som bloddroppar, och fläderbuskarna dignade av stora svartblå bärknippen; det var hög tid att plocka de nyttiga bären, skåningarnas &#8220;hyllebär&#8221;, som ger så förträfflig saft.

Just i dessa dagar, i början av lövfällningen, stod bokskogen i sina grannaste höstfärger. Ett gulrött skimmer fyllde skogens salar; det var lövens eldsken från kronvalven därovan och från marken under träden. Synen var trolsk, otrolig som en dröm och lika förgänglig: jag visste att guldtonen snabbt skulle mörkna och försvinna i brunt.

Det var gott om bokollon den hösten, de hade nyss börjat falla, och bland löven på marken rörde sig ett vimmel av bofinkar och bergfinkar, som fressade på överflödet i kapp med hjortar och rådjur. Pa en timme såg jag säkert några hundra, kanske tusentalet bergfinkar. Och dock var detta ett intet mot vad som kan hända någon gång, när bergfinkarnas häckning i de nordliga skogarna har slagit väl ut och en sådan händelse råkar sammanfalla med ett ollonår. Då är det inte tusental utan miljoner bergfinkar som gästar Skåne under höst och vinter. En sådan ymnighetstid var vintern 1915-1916; de små vackra fåglarna strövade i tallösa skaror genom bokskogen, det fladdrade och kvittrade överallt, hela rymden var full av de glada följenas färd.

En av dessa oktoberlagar stod jag vid Ellestasjön och väntade på sädgåsen. Just i solnedgången hördes de första lockropen, vilda, klara signaler, och i en mörknande rymd kom flockarna in över sjön. De flög på stor höjd, ordnade i långa rader eller granna jämna fylkingar. Mitt över sjön upplöstes plötsligt den fasta tågordningen, och gässen kastade sig om varandra genom rymden ner mot vattnet under höga rop. Det var ett överdådigt, fröjdefullt tummel med riktiga volter i luften.

När jag sökte mig hemåt genom skogen hade rådjuren gått ut i de små ängsgläntorna för att beta. De hörde mig prassla i boklövet och flydde med lätta språng; i dunklet under träden såg jag deras vita speglar röra sig upp och ner, villsamt som lyktgubhar. Det var så tyst, så fullkomligt stilla i skogen, att jag hörde hur boklöven lossnade ett efter ett och föll mellan kvistarna på väg till mark och mull. Det tisslade och viskade i mörkret som av vänliga röster.

Sådan är oftast den skånska hösten, mild att andas, givmild mot alla. Mjukt och nästan omärkligt glider den vidare och förvandlas till vinter. Jorden har givit kärna och frukt, nu somnar den och drömmer, medan diset smeker vänligt över alla marker och novemberregnet har god tid att sjunka in i de frodiga klövervallarna, de gröna vetefälten och alla de noggrant höstbrukade rutorna.

Stormig morgon i december. Återigen går jag markvägen neråt mot Sövdesjön. Molnmassorna väller upp från sydväst och rullar över bokhulten, dagern är knapp, men det lyser blodrött från löpmattan under bokarna och grönt, saftigt levande grönt från de stora betesängarna. De är prickade i svart av mullvadarnas luckra jordhögar, ofta i långa rader, som visar hur deras gångar sträcker sig under grästorven.

I en rönnbuske vid vägen sitter en varfågel på pass. Han upptäcker något &mdash; kanske en mus i gräset &mdash; släpper sitt tag i busken och liksom faller i en båge med den långa skatstjärten efter sig ner över marken, bort över tuvorna. En ormvråk hörs kvida &mdash; nej, det var härmfågeln, nötskrikan. Men i nästa ögonblick är ormvråken där, lågt kretsande, utdraget jamande.

Vägen går ut över hedkullarna. Motvinden är bister, genomisande kall. Detta är inget utflyktsvāder, här är jag ensam, tänker jag, ensam som på tundran i norr. Men plötsligt smäller ett skott mellan enbuskarna, farligt, fräsande nära.

Bäst att hastigt visa sig i helfigur!

En ung jägare hälsar vänligt och meddelar på ädelskånska att skottet gällde kaniner. För övrigt kan han berätta att han på sistone har fått jaktkamrater här på heden &mdash; några örnar som också jagar kaniner. Dessa utmarker mitt i Skåne har en mäktig lockelse för de flyttande örnarna. Det är unga kungsörnar från Lappland, norra Finland, Ryssland, men också havsörnar från Östersjöns skärgårdar. Här är ödslighet och fri sikt mitt i kulturlandskapet och gott om mat för hungriga örnar.

Den unge kaninjägaren är en av de söndagstorpare som har satt nytt liv och nytt pli på de gamla torpen och husmanställena har i utmarken. En yttersta vildmarksromantik har åt dessa små ställen givit ett slags efterblomstring med rostfritt i köket och avlopp till närmaste öppna dike. Men övermaga betraktelser är inte på sin plats i denna terräng; det är lyckligt att de små ställena finns kvar och hålls i gott skick. Vi bör komma ihåg att sommarväsendet räddar en god del av den bebyggelse som annars går under i våra döende glesbygder.

På högsta kullen, med den nya, täta barrskogen bakom sig, heden och sjön i fonden, står en väderkvarn i ruiner &mdash; egentligen bara stenfoten av kullersten i murverk; den bildar i dag ett gott vindskydd, ett bröstvärn mot västanvädret.

Inom kvarnpirens rundel går det an att hålla ut ett par timmar medan molnen seglar snabbt över det stora perspektivet. Jag kan se att sjön går vit kring hela flottor av skrakar och änder &mdash; flyttfåglar på färd undan vintern i norr &mdash; alla med bröstet mot vågor och vind. En blå kärrhök, en hona eller ungfågel, är uppe i vinden; arten röjs av de högburna vingarna och en egendomligt vacklande, liksom obeslutsam flykt.

Plötsligt är den stora synen där &mdash; en kungsörn. över sänkan framför mig flyger han av och an med långamma vingslag, hänger ibland mot vinden som en stor, tung drake. Patrulleringen gäller kaniner, det är tydligt nog. Jag ser honom ovanifrån, väl belyst &mdash; den vita stjärtbasen, den vita fläcken vid vingknogen, det blekgyllne huvudet. En praktfull syn. Ett glädjämne av hög valör.

I nästa ögonblick inträffar något därnere över sjön &mdash; ett våldsamt händelseförlopp, nästan omöjligt att följa i ord: en annan örn, en havsörn, attackerar ett mål på vattenytan en liten mörk simfågel, säkert en and, avståndet hindrar nämnare bestämning. Omsvärmad av ilskna kråkor gör den jättelika rovfågeln slag efter slag ner över anden, som i början dyker skickligt för varje gång örnen fortsätter samma taktik, anden tröttnar, orkar inte dyka och är fångad i nästa slag.

Fortsättningen blev underlig, en fullständig överraskning: örmen hade anden i sitt grepp men lyfte inte, som jag väntat. I stället stod han med flaxande vingar på samma punkt i vattenbrynet, och detta i långa minuter &mdash; jag skulle tro, tre eller fyra &mdash; tydligen oförmögen att göra slag i saken. Inte kunde han lyfta och inte fick han död på sitt rov; sådana försök tycktes medföra att han själv, vilt arbetande med vingarna, till hälften sjönk ner i vattnet. Slutet blev att örnen fick släppa anden, som dök på nytt. Ytterligare två gånger upprepades dessa attacker, båda gångerna hade örnen sitt rov i klorna, men förloppet blev detsamma.

Antagligen var detta en ung havsörn, stadd på sitt första vinterströvtåg och minst lika otränad i jaktens konst som de unga kungsörnar man ibland om vintern kan finna utmattade och utsvultna till och med i detta Skåne, där det vimlar av harar och kaniner.

I forna tiders sydsvenska vildmark livnärde sig örnarna på rester efter de stora rovdjurens måltider, som de upptäckte på långt håll med sin örnblick. Nu finns det inga stora rovdjur och inga slaktplatser mer därute i markerna. Det blir bitter nöd för de unga örnarna.

Just när detta skrives hittar jag i tidningen två notiser om örnar. Den ena lyder så här. &#8220;Den skadskjutna kungsörnen från Jämtland är nu helt frisk. På tisdagen togs bandaget bort av docent Karl Borg, som personligen sköter fågeln på veterinärmedicinska anstalten i Stockholm... Från att ha varit rent ynkligt mager har örnen nu ätit upp sig till en stor och präktig fågel under den nästan tre månader långa sjukhusvistelsen i Stockholm.&#8221; Och den andra notisen: &#8220;Den havsörn som vårdats på djursjukhuset i Hälsingborg sedan den för ett par månader tillbaka påträffats vingbruten i Ekeby återfick friheten häromdagen. Den släpptes fri på Häckeberga gods uppe på Romeleåsen.&#8221;

Meddelanden som dessa säger mer än de enkla orden. De vittnar om ett nytt sätt att se på de skadliga djuren, en omvärdering. Naturen svarar nu mot andra behov än de primitiva: de vilda djuren har ett värde för känsla och fantasi, de är levande minnesmärken over gångna tiders landskap och hushållning. Det finns en andlig äganderätt till sådana värden. Vi erkänner inte längre en jordägares eller jaktarrendators privata domsrätt över medtävlare i jaktmarken. Kungsörnen och havsörnen är allas vår egendom lika väl som solens ljus och molnens gång och dagrarnas spel över den mark, det land där vi rör oss fritt omkring som fria svenska medborgare.

Men hur gick det för havsörnen? Det är inte mycket att tillägga. Den oskicklige jägaren uppgav alltsammans och seglade in till stranden för att ta igen sig ordentligt. Medan kampen ännu pågick där ute i vattenbrynet kom en stor flock sädgäss flygande tätt över ytan, kring och förbi. De väjde inte ett streck för havsörnen, som verkade dubbelt större än de själva. Gässen har alls ingen respekt för dessa unga örnar, som inte ens kan reda upp en and.

Sådan är en vinterdag i örntiden. Allt rör sig, ilar, välver i vind och regnstänk och snabba, flyende solblänk, där molnen rämnar i söder och bolmar ihop igen. Och sådant händer dag för dag i det landet Skåne medan molnen stryker lågt och ett nytt år omärkligt smyger in över mörka jordar.

Så länge marken är bar, finns det gott om mat åt alla vinterns djur. Höstsäden dukar sitt gröna bord åt hjortar och rådjur, harar, vildgäss och rapphöns. En del av gässen stannar som sagt hela vintern igenom. I februari har jag hört gåskackel över skånska jordar. Då var det snöfritt, och vintergäcken blommade i trädgårdarna. Lärkor for upp framför mig på fälten. I bokskogen lyste bofinkarna i det milda solskenet. De hade stannat kvar sedan hösten och prövade redan små dämpade drillar.

Men någon gång kan vintern våldsamt bryta in över denna slummerdröm mellan hösten och våren. Vid sådana tillfällen hårdnar tillvaron till bitter nöd.

Vintern 1941-1942 var den sista av tre hårda vintrar i följd, den svåraste på mer än två århundraden. I Skåne började vargavintern vid jultiden med köld och oväder. Efter några dygn var slätten förvandlad till en hårdfrusen tundra, svept i ohyggliga snöstormar. Samfärdseln blev lamslagen. Vägarna yrde igen. Tågen fastnade i drivorna. Kring de spridda hindren ute på vidden yrde snön ihop till jättedrivor. Man fick gräva sig ut från byarna genom dessa snöberg; det blev riktiga hålvägar, som på nytt yrde igen.

I mitten av mars fick jag brev från en av mina skånska vänner, som meddelade att en kronhjort i fullkomligt utmattat tillstånd hade blivit tillvaratagen i skogen nära Sövdeborg och nu vårdades i stallet hos en lantbrukare. Under en Skåneresa i slutet av månaden passade jag på att göra en avstickare till Sövdetrakten för att se hur det stod till med hjorten.

Det var en egendomlig syn som mötte mig, när jag nu kom åkande över slätten. Vintern hade visserligen släppt sitt grepp över landskapet, och vägarna var öppnade. Men kring varje by och varje gård låg de ofantliga drivorna kvar, och man åkte mellan vita snöväggar in till gårdsporten.

Bonden i Hörr, en mindre gård på slätten nordost om Sövdeborg, mötte mig på den stenlagda gårdsplanen. Det var han som hade tagit hand om hjorten. Vi följdes åt in i stallängan. Där stod hans skyddsling i ett fölbås och betraktade oss med bruna, blanka ögon. Båset var rymligt och snyggt, med torvströ på golvet, med en foderhäck full av doftande hö och en krubba med rotfrukter. Hjorten hade ganska stora greniga horn; de var överdragna med en fin sammetsaktig hud som alltid vid denna årstid, då hornprydnaden håller på att växa ut. Han såg ut att ha repat sig rätt bra under sin &#8220;sjukhustid&#8221;.

Vad jag fick höra var följande. En grå morgon i början av mars hade bonden själv från gårdens fönster fått se en kronhjort, som gick omkring utanför skogsbrynet och krafsade med framklövarna i snön för att få upp något ätbart. Hjorten vacklade, där han gick, och föll omkull på sidan. Med spänning väntade man på att det stackars djuret skulle resa sig, men ingenting hände. Då satte bonden för en hästkälke och körde ut till platsen. Där låg hjorten i snön, så fullständigt utmattad, att man kunde ta honom, lägga honom på kälken och köra hem honom till gården.

Fullständig hungersnöd rådde tydligen bland skogens djur under dessa hemska vintermånader. På Sövdeborgs ägor hade man gjort i ordning foderhäckar här och där i markerna, och till dessa matställen körde skogvaktaren två gånger i veckan med klöverhö, betor, havre, morötter och kastanjer. Så snart matkälken blev synlig, kom rådjuren fram, drivna av sin hunger, följde efter lasset och nappade klövertussar, som kastades till dem i snön. Hjortar, rådjur och fasaner höll till invid foderplatserna och gick bara åt sidan några steg när maten lades upp. All skygghet var borta inför svältens dödliga fara.

Trots allt vad som gjordes av barmhärtiga människor, släckte vintern otaliga liv. Vildkaninerna blev nära nog utrotade. Fasanerna minskades mycket starkt. Kattugglorna försvann från hela stora trakter. Otaliga småfåglar stelnade säkert till isklumpar i skogens skymundan, medan vintern bet genom märg och ben. En mängd rådjur svalt ihjäl, och av de fåtaliga kronhjortarna blev inte mindre än 23 stycken funna döda eller halvdöda i drivorna. Endast en av dessa 22 kunde räddas till livet. Det var kronhjorten i Hörr. Efter ytterligare några veckor i stallet var han så fullständigt tam, att man inte vågade släppa ut honom i skogen igen. Där skulle han allt för lätt ha fallit för en tjuvskytt. I stället fick han göra resan till Skansen i Stockholm. När ett år hade gått efter den svåra nödvinter, var han den grannaste kronhjort man kunde se med en tolvtaggig vidgrenad hornkrona. Han fick fyra hindar i sällskap, och sedan gick det som i sagan, de levde till hög ålder och fick en hel rad avkomlingar, unga hjortar och hindar, av vilka många fördes ner till Sydsverige igen för att där fortplanta det stolta släktet.

Den sista februari &mdash; sista vinterdagen enligt gammal sydsvensk bondepraktika &mdash; är äntligen förbi. Vi har kommit ett stycke in i mars, och vi befinner oss så långt i söder som möjligt är i detta land &mdash; i Kåseberga med Östersjön framför oss. En ilsken snöby, en nordanpust Laddad av myllrande grått, kom nyss over oss däruppe på åsens krön, vid Ales stenar, det berömda stenskeppet. Den föste oss ner i lä under backafallen. Här sitter vi nu i Kåseherga fiskehamn mellan ålsumpar och upphalade skutor, får fram termoskaffet och tar igen oss, medan rymden förklaras efter ovädret nyss och ljuset stiger över hav och land. Strax intill oss har vi en liten kamrat som också njuter i solskenet &mdash; en gärdsmyg. Han har slagit sig ner på en av de upplagda skutorna, överst i stäven, sitter en lång stund orörlig, sträcker bara på vingarna ibland, behagligt, njutningsfullt, ungefär som vi sträcker på armarna efter sömn. En sådan rörelse måste vara ovanlig hos en småfågel. Det är tydligt nog: den lille gynnaren har just kommit över havet från söder. Han är trött efter lång flygning och vilar dig på den första fasta punkt som bjudes. Det är en enkel liten händelse, men en händelse i vårens makt, i livslinjen, livsböljan mot norr.

Från Österjöstranden följer vi så vägarna inåt land. Slätten ligger vitsvept efter sista snöstormen. Vägen är bitvis en hålväg genom drivor. Men över oss ringer lärksången. Den finns där plötsligt i rymden, liksom skapas i solflödet. Och med oss in över land är en hel ström av fåglar &mdash; en glada, krysande och vinglande mot vinden, några fjällvråkar, en ormvråk. Ett helt sällskap av råkor och starar, granna, metallblanka i fjädern, kliver om varandra i godan ro där snön har sopats undan i lovart. Allt är nytt och ungt, färdigt att gå in i den nya våren. Det gamla och slitna, det förbrukade är glömt. Vintern är glömd. Det är naturens gåva.

Vi är på väg till Tjustorp mummer 8 i Smedstorp, där &#8220;lantbrukaren Ivar Isaksson kl. 2 e. m. låter försälja hela sitt yttre lösörebo&#8221;, som det heter i annonsen i Ystads Allehanda. Det omfattar bland annat en häst och fjorton nötkreatur och en uppsättning lantbruksredskap &mdash; allt vad som tillhör en tjugo tunnlands gård på denna rika slätt. åarden har just blivit såld för goda pengar; det är andra priser på åkerjord i Skåne än i Uppsverige

Redan på längt håll över slätten markeras nummer åtta av bilar långa rader &mdash; bortåt ett hundratal &mdash; som blänker och blixtrar i solen. Vi kör fram till gården, som ligger mitt ute i åkervidden, och anvisas parkeringsplats ytterst i en av raderna, långt ute på åkern, som är en skön lervälling mellan solkiga drivor. Gatan mellan bilraderna är full av slättens bönder, en präktig samling på ett par hundra myndiga män. Det är karlar som står för sig och sitt. Auktionisten, Theodor Pehrsson, kan lita på sin publik. Han är ståtlig, där han uppkliven på en röd traktor med klubban och munlädret i fulländad trim anför, eggar, skiljer och slår till. Traktorn knattrar fram utefter raden av redskap, stannar på punkt efter punkt &mdash; &#8220;det är en självbindare vi säljer nu&#8221; &mdash; &#8220;det är en gödselspridare vi säljer nu...&#8221; Och så vidare till nästa pjäs. Buden kommer tryggt och värdigt men i rask följd. Och lervällingen smackar om stövlarna, bondehären sluter sig kring den röda stridsvagnen, buden klättrar, klubbslaget faller, och marssolen skiner &#8220;som en sagolik jätteslant&#8221;. Om en vecka är det 14 mars, flyttningsdag, vaktombyte. Det är vår över jorden och jordens människor.

I två hela dygn har dimman legat över slätt och skog. Sådant händer ofta här i Skåne vid denna tid på året; den 23 mars är dagens datum. Det är havsdimman som sveper in landskapet i sitt mjuka töcken.

De bokskogsklädda kullarna förtonar i dimman, en vråk, en glada skymtar och försvinner. Skall denna dag bli lik gårdagen? Nej, nu spelar ett klarare ljus över marken, och där, genom töcknet, tecknar sig solen som en blek fullmåne. Den blir borta igen men visar sitt ansikte på nytt &mdash; intet tvivel längre, solen bryter igenom, det blånar i rymden. Ännu en stund, och över skogen, över sjön strålar den första stora vårdagen i blått och guld, marsvårens färger.

Framför mig i sänkan ligger Snogeholmssjön, mjukt bäddad i lövskog. Nu svingar sig vråkarna högt i rymden, hackspettarna trummar, marsvårens alla fågelstämmor ropar, kvittrar, sjunger runt om kring mig. Med lätta steg går jag mellan skogshulten ut mot Sövdesjön. Kring fälten lyfter sig ekarna med ett friare, lättare linjespel än vid Mälarens stränder. Rådjuren betar på höstsäden. Vid sin lilla sjö, i en famn av praktfull lövskog ligger Sövdeborg med röda tegelmurar, torn och kopparflöjlar som en bild ur &#8220;någon halvt förklungen lore&#8221;.

I väster öppnar sig det egendomliga landskapet kring Sövdesjön med sin vida ring av mjukt formade hedbackar, och bakom sjön, långt borta i tätnande soldis lyfter Romeleåsen sin höga profil. Den begränsar i en halvkrets detta ofantliga öppna landskap av böljande kullar, odlade fält och vida, kärraktiga betesmarker, där svämvattnet lyser i blanka stråk. Jag söker med kikaren ut över sanklandet; där är fullt av tuvor &mdash; nej, sannerligen, det är fåglar, vildgäss, hundraden och åter hundraden! Jag har ännu två kilometer dit bort, där en jordhöjd lyfter sig över gässens sidlänta marker. Med stor spänning går jag söder om sjön och upp på en hedkulle vid Frihult, där det stora vildgåslägret kan överskådas.

Det är en mäktig syn. Hela den sanka ängen, hundratals meter bort, är täckt av vilande gäss. De flesta sover med huvudet under vingen, men en och annan spanar uppmärksamt omkring sig. Jag för söker räkna &mdash; etthundra, två, tre-, femhundra, och ännu har jag halva lägret kvar. Det är åtta-, niohundra, kanske tusen fåglar, den väldigaste gåsflock jag någonsin sett. Flocken består helt och hållet av sädgäss på väg till sina nordliga boplatser. Här i Sövdesjöns dal före kan man också få se de arktiska ländernas bläsgäss och vitkindade gäss, stadda på sin långa färd till polhavets kuster.

Klockan är tolv på dagen. Nu håller gässen sin middagsrast; deras dygn är ordentligt indelat i vilo- och måltidstimmar. Under natten har alla sovit, liggande i fullkomlig säkerhet ute på vattnet. I gryningen flög de troppvis ut över hela trakten för att äta sitt morgonmål av grönbrodd på de höstsådda vete- och rågfälten. Nu är det gott att slumra några timmar mitt på dagen.

Jag vill inte störa de vilande gässen utan stannar på min plats. I mer än två timmar har jag dem framför mig på den vattendränkta ängen, en bild av vårens storhet och vilda skönhet. Till sist kommer uppbrottet: gässen lyfter i långa led, luften, himlen förmörkas av roende vingar, kacklet stiger och blandas med bruset av tusen par vingar &mdash; detta är en syn, som kunde höra till Nilens vattenland men kring det väldiga uppfloget står den svenska marsvåren med fjolårsgräsets gula grund, Romeleåsen i mjukt soldis och den blå himlen.

Skarorna rundar ut över sjön, tar höjden i spridda flockar och försvinner som fladdrande vimplar i solröken ut över hela trakten. Nu gäller det dagens aftonmål.

Enstaka följen kommer från sydväst på stor höjd in över Sövdesjön, det är flockar, som just anländer till Sverige. De har farit över havet idag. Var flög de in över Skånes kust? Kanske vid Smygehuk, över Västra Vemmenhög som vildgässen i Nils Holgerssons underbara resa.

På kvällen upplevde jag fullkomningen av denna flyttfågeldag. Solen sjönk vinröd och jättestor mot konturen av Romeleklint. I sin vida sänka låg Sövdesjön blank med en och annan ljusblå kåre över ytan. Åter trängde gåskackel genom rymden &mdash; nu kom gässen tillbaka från alla håll, flock efter flock på väg till nattvilan. De fällde mitt på sjön. Det blev allt tätare av mörka punkter därute på vattnet. När solskivans röda kant försvann under åsen och ännu när skymningen blånade över Sövde lilla by, kom gässen i stora flockar. Jag såg dem inte längre, men de vilda, hårda stämmorna drog sina ljud banor över bygatan. Det allmänna sorlet därute på vattnet sjönk sakta till ro. När de sista flockarna hördes sänka sig mot sjön, ljudligt ropande, kom det från skarorna därute ett svar liksom halvt i sömnen. Välkomna, mumlade rösterna, välkomna och god natt!

Två dagar senare, på själva Marie bebådelsedag, satt jag med ett par goda vänner på en av de låga kullarna mitt ute i ängslandet. Nedanför kullen hade vi sett gåspillning på tuvorna och förstått att en av de många flockarna hade sin rastplats just där. Vi hade räknat ut, att om vi passade på under morgontimmarna, då gässen var ute på fälten, och gömde oss mellan enbuskarna, skulle vi få se dem komma och slå ned framför oss.

Där satt vi nu och väntade på gässen. Framför oss i sänkan låg ängen med vattnet glittrande kring tuvorna. Spovarna drillade. Viporna skrek gällt och tumlade våldsamt om varandra i luften, så att det ven och suckade i vingslagen. Snart hörde vi gåskackel genom kören av vipor och spovar; det var de första tropparna som återvände från fälten. De strök förbi. Åter var luften full av vilda, kiara röster, nu närmare &mdash; där var flocken, säkert vår egen flock, en buktande rad av stora, härliga fåglar. De gjorde en sväng över ängen för att se att allt var lugnt, sänkte sig på spända kupiga vingar och fällde på tuvmarken mitt framför oss. Vi räknade till 44 granna sädgäss. De hade ingenting märkt, som kunde betyda fara. Nu gällde det att sitta stilla.

Snart försjönk alla gässen i vila, lade sig ner på buken och stack huvudet under vingen &mdash; alla utom en enda, som stod högrest med sträckt hals överst på en tuva. Det var vaktargåsen. Långa stunder syntes inte ett enda gåshuvud mer än vaktens. Alla slumrade.

På sin resa med Nils Holgersson hade vildgässen glömt att sätta till en vakt, när de övernattade på Våmbsjöns is, så att Smirre räv kunde lista sig ut på isen och knipa själva ledargåsen. I verkligheten försummar de inte vakthållningen, det såg vi nu med egna ögon.

Det gick väl en timme. Då inträffade en märklig förändring, ett vaktombyte. En gås på högra flygeln reste sig och tog vakten, medan den avlösta fågeln sjönk ihop i en bekväm ställning, helt säkert med välbehag. Det var samma förändring som hos mannen i ledet, när &#8220;givakt!&#8221; avlöses av &#8220;lediga!&#8221;

Återigen förgick en timme. Då kunde man se att rasten led mot sitt slut. Gässen vaknade så småningom, man såg huvud efter huvud höja sig över det gula fjolårsgräset, en och annan gås klev opp på närmaste tuva, sträckte på sig och flaxade med vingarna. Nu begyntes en omsorgsfull toalett utefter hela linjen. Vid det allmänna uppvaknandet blev vakten indragen; den som hade stått i givakt var plötsligt en bland de många. Alla var vakna, var och en såg och hörde, det behövs inte längre någon särskild vaktpost. Lugnt och betänksamt gjorde sig flocken färdig till uppbrott. Och så lyfte alla på en gång mjukt och vackert och försvann över sjön på väg till höstsädesfälten, där eftermiddagsmålet väntade. För oss var det skönt att krypa fram ur de stickande enbuskarna och sträcka på benen.

Nästa dag var vi återigen vid Sövdesjön. I vatten låg ett vårligt fågelsällskap, lysande grant i solen &mdash; knipor, viggar, storskrakar, ett par salskrakar och sex stolta sångsvanar, allesammans på resa mot norr. Över de vågiga hedarna mot sjön sänkte sig en stor flock sädgäss. De fällde tydligen bortom en av kullarna. I skydd av kullen gick vi närmare, kröp till sist mycket försiktigt uppför sluttningen och tittade ner över det gräsbevuxna krönet.

Hela sänkan var full av gäss, bortåt fyrahundra stycken. De slutna, kraftfulla gestalterna, de vackra fjäderhamnarna, benen som lyste gulröda i solskenet &mdash; det var en praktfull församling.

Vi låg där i flera minuter och beskådade den levande tavlan. Men skarpa ögon där nere hade redan upptäckt oss. Några väktare stod i spänt givakt och granskade misstänksamt den lilla nyhet i kullens kontur som bestod av tre mössor med tillhörande huvuden mellan grässtråna. Och till sist, på ett tecken som undgick oss, lyfte hela den väldiga flocken. Det böljade i luften av vingar och gåskacklet steg över hela linjen, som buktade ut över sjön.

Men vad var detta?

Det blixtrade bländvitt i den tunga mörka lufthären. En av gässen var delvis vit i dräkten, hela yttre delen av vänstervingen och några pennor i den högra.

Nils Holgerssons fågel i verkligheten! Den stora sagan, som tjusat alla svenska barn, stod återigen levande for oss: Han hade aldrig sett himlen så blå som i dag. Och flyttfåglar kom det farande. De kom från utlandet och hade rest över Östersjön, styrande rätt mot Smygehuk, och nu var de på väg norrut. De var visst av många slag, men han kände inte igen några andra än vildgässen, som kom flygande i två långa rader, som möttes i en vinkel.

Flera vildgåsflockar hade redan farit förbi. De flög högt uppe, men han hörde ändå hur de skrek: &#8220;Nu bär det till fjälls. Nu bär det till fjälls&#8221;. Den vitvingade fågeln var säkert ingenting annat än en vanlig sädgås med avvikande teckning i fjäderdräkten; sådana helt eller delvis vita fåglar förekommer sällsynt hos en del arter. Man kunde känna igen just denna gås på långt håll bland tusen andra, och detta var nu fjärde våren den blev sedd här vid Sövdesjön på sin flyttning mot norden. Det visar hur troget en flyttfågel kan följa samma väg år efter år.

Den stora gåsflocken delade sig i långa svajande band av fåglar och försvann mot Karups ängar. Deras färd går vidare över Våmbsjön, där Akka från Kebnekaise hade sitt äventyr med räven. Vart resan fortsättes, hur leden går för de tusental som över Sövdesjön och Våmbsjön flyger in över Sverige, det vet vi ännu inte med säkerhet &mdash; kanske till Finland och Nordryssland som de fågelkunniga säger. Men sagan är säker på sin sak. Den låter oss veta att den vitvingade gåsen liksom Akka, ledarfågeln, skall reda sitt bo i skogsdalen under Kebnekaise, när den sena våren och de flyttande flockarna äntligen har hunnit ditupp till den bebodda världens gräns.

